WPROWADZENIE
1. Założenia badawcze
W prezentowanej pracy chciałabym opisać skutki działania cenzury PRL-u
dla rozwoju literatury polskiej w latach czterdziestych i pięćdziesiątych XX wieku. Mniej zajmować mnie będzie organizacja i system funkcjonowania Głównego Urzędu Kontroli Prasy Publikacji i Widowisk (GUKPPiW), starannie już
przez historyków opisane1
, bardziej – jego konkretne działania na polu literatury pięknej – ingerencje, naciski, zapisy, zatrzymania druku, czyli – ślady w tekstach. Badania moje – w odróżnieniu od szeregu innych prac – będą zmierzały
w kierunku interpretacji filologicznych i ustaleń historycznoliterackich, a nie –
historycznych.
Cele i strategie postępowania badawczego zdeterminował zakres dostępnych
źródeł. Zachowane materiały tyczące kontrolowania piśmiennictwa przed rokiem
1948 są bardzo skromne. Dokumenty istniejące, przechowywane w Archiwum
Akt Nowych (AAN) w Warszawie, wykazują także spore ubytki. Nie ma żadnych akt osobowych, materiały dotyczące większości tekstów są niepełne, rzadko
można natknąć się na wydruki szczotkowe, niewiele też zachowało się rejestrów
postulowanych zmian. Z konieczności skupiłam się na analizie najpowszechniej
spotykanego w teczkach typu dokumentu – cenzorskiej recenzji, sporo więc –
gdy chodzi o szerszą problematykę – przypuszczeń i postulatów dalszych badań.
Mogę tu jednak postawić ostrożną hipotezę, że mało prawdopodobne jest, iż
w badanym zespole z lat 1948–1958 nie znajdzie się ani jedna wzmianka na temat
jakiegoś istotnego tekstu literatury pięknej. Jeśli nie zachowały się recenzje pierwotne, zwykle napotkać można recenzję wtórną, pismo z wydawnictwa lubwzmiankę w bardzo skrupulatnie prowadzonych sprawozdaniach opisowych.
Jednakże brak pełnej dokumentacji pociąga za sobą niepełność lub niemożność
ostatecznych ustaleń, co rodzi niebezpieczeństwo nieprecyzyjności lub nadintepretacji. Starając się uniknąć badawczych nadużyć, nie formułowałam zbyt wielu
daleko idących wniosków. Ogromne tu pole dla wszystkich, którzy będą później
owe ustalenia weryfikowali.
Niniejsza praca oparta jest na kilkuletniej kwerendzie. Ambicją moją było
zapoznanie się ze wszystkimi dostępnymi materiałami dotyczącymi literatury
pięknej z lat czterdziestych i pięćdziesiątych. Przeczytałam całość dokumentacji
od 1945, stwierdzając, że najstarsze materiały tyczące piśmiennictwa nieperiodycznego datowane są na 1948 rok. I stąd ograniczenie chronologiczne pracy
i wnioskowanie oparte właśnie na pismach z lat 1948–1958. Archiwalia wcześniejsze traktuję jedynie jako kontekst. Historycznie rzecz biorąc, wyróżnić da
się tu trzy podokresy: 1944 (1945)–1948, 1949–1955 oraz 1956–1958. Mnie jednak
interesować będzie głównie ciągłość procesów.
Z dziesięciolecia 1948–1958 zachowało się w archiwum około 1330 teczek.
Ślady cenzurowania literatury pięknej mieszczą się w 300 z nich. Praca moja
opiera się kwerendzie obejmującej w s z y s t k i e dokumenty dotyczące literatury
pięknej, co daje łączną liczbę około 45 000 pism. W badaniach swoich postaram
się owe dokumenty jak najpełniej wykorzystać, trzymając się możliwie „blisko”
materiału archiwalnego.
Wybór zakresu badań nie jest przypadkowy. Kierowały mną zarówno
względy merytoryczne, jak i metodologiczne. Nie wydaje się możliwe wyzyskanie w jednej książce całego zachowanego zespołu z lat 1945–1990, jest na to zbyt
obszerny, za duże są też różnice pomiędzy zawartością poszczególnych teczek.
Nie można w prosty sposób porównywać materiałów z bardzo różnych czasów
historycznych i pokusić się o sensowne generalizacje. Nie jest to też praca na siły
jednego badacza, co sygnalizują i inni zajmujący się problematyką2
. Ograniczenie
chronologiczne wydało się tu najzasadniejsze.
Większość moich stwierdzeń odnosi się tylko do cenzury lat 1948–1958, ale
okazuje się, że wiele tez wytrzymuje próbę ogólności i przekracza rok 1958.
Zawsze starałam się takie rozróżnienie wyraźnie zaznaczyć.
Przyjęte w pracy ramy czasowe nie pokrywają się z przyjętymi w historii
literatury cezurami; dowolność wynika ze stanu źródeł. Stosunkowo pełne (zachowane) ślady cenzurowania literatury pięknej datuje się od 1948 roku; 1958 natomiast można postrzegać jako czas „wypalenia się” polskiego Października. Wykorzystałam także porównawczo materiały z lat późniejszych, by sprawdzić jak
toczą się w urzędzie losy wybranych tekstów w zależności od czynnika podstawowego – łagodzenia i zaostrzania sytuacji politycznej.
Zajęcie się najwcześniejszymi zachowanymi śladami działań GUKPPiW da
się wielorako motywować. Po pierwsze, w tym okresie wszystko jest jeszcze
płynne, widać różne „pęknięcia” w systemie i nieścisłości we wdrażaniu nowego
porządku. Pozwala to dostrzec i opisać sposoby „przyzwyczajania się” literatury
polskiej do nowej sytuacji. W stosunkowo krótkim, dziesięcioletnim okresie zmienia się też diametralnie sytuacja polityczna, a także traktowanie kultury i formy
jej kreowania. W sposób bezpośredni przekłada się to na zmiany zaleceń tyczących ingerencji w teksty literackie. Warto zaznaczyć, że okresy 1948–1949 oraz
1956–1958 charakteryzuje mniej agresywna kontrola niż lata realizmu socjalistycznego.
Zaostrzenie działań cenzury przyszło, jak wynika ze źródeł GUKKPiW, pod
koniec 1948 roku. Badacze piszą tu o przełomie 1948 roku – sygnowanym utworzeniem Komitetu Upowszechniania Książki i stworzeniu Wydziału Prasy i Wydawnictw KC PZPR, czy 1949 roku – daty Zjazdu Szczecińskiego i powołania
Komisji Selekcji Książek w Bibliotekach Polskich3
. Łagodniejszy kurs cenzury
zaczął, z kolei, obowiązywać mniej więcej od początku 1955 roku. Najbardziej
liberalna kontrola słowa miała miejsce pomiędzy październikiem 1956 a październikiem 19574
; nie było to jednak zupełne „bezcenzurze”, a jedynie kontrola
mniej wnikliwa niż wcześniej. Jakkolwiek są to ramy z piśmiennictwa znane,
a nas będzie interesować najbardziej potwierdzenie ich w materiale archiwalnym,
to głębokość różnic w sposobach czytania tego samego utworu niejednokrotnie
budzić musi zdumienie. Ciekawe jest też samo „przechodzenie” od pewnego liberalizmu do bardzo ostrej kontroli w latach stalinowskich. Można tu prześledzić
drogę stalinizacji kultury, a potem odwrót od niej w okresie Października.
W latach powojennych aktywni pisarsko są jeszcze przedstawiciele międzywojennego Parnasu literackiego, przyzwyczajeni do swobodniejszego pisania
i publikowania, wyrośli na odmiennych, niż serwowane przez władzę ludową,
założeniach i modach twórczych. Zderzenie ich osobowości i talentów z wulgarnymi wymogami urzędu kontroli rodzi różnorodne możliwości radzenia sobie
z patową sytuacją. W wielu wypadkach da się to prześledzić i opisać. W latach
1948–1958 debiutuje też wielu młodych, nieznających stanu wolności twórczej.
I „starzy mistrzowie”, i „pryszczaci” stosują różnorodne strategie omijania cenzorskiego ołówka: przeczekanie, kostium, kamuflaż, strategię „porcelanowego
pieska”, „mowę ezopową” i inne. W toku pracy nad książką spróbuję ustalić,
czy pewne sposoby są bardziej charakterystyczne dla danej grupy pokoleniowej,
czy ich wybór zależy raczej od indywidualnych preferencji twórczych.
Ze względu na zainteresowania badawcze skupić się chciałabym na literaturze pięknej, ze szczególnym uwzględnieniem ingerencji w teksty o wysokich
wartościach artystycznych. Najmniejszą uwagą otoczę utwory dramatyczne z racji
specyfiki tej grupy piśmiennictwa i zupełnie inne sposoby jej kontroli (cenzurowanie zarówno samego tekstu, jak i sposobów wystawienia). Przede wszystkim
zajmować będą mnie utwory nowe, zgłoszone do druku po raz pierwszy. W tej
grupie można wyliczyć teksty powstałe pod presją i przy świadomości istnienia urzędu oraz te, pisane „swobodnie” przed rokiem 1944, dopiero w procesie
wydawniczym skonfrontowane z cenzorskim okiem5
. Wybrany do badań okres
jest, w końcu, ostatnim, gdy publikowane były w większej liczbie dzieła pisane
bez świadomości przemian politycznych, jakie nastąpią w Polsce po zakończeniu
drugiej wojny światowej. Ich los będzie w GUKPPiW bardzo szczególny, a droga
do wydania – kręta.
Tu można też zgłosić postulaty dalszych badań, przy wykorzystaniu tego samego materiału dokumentacyjnego. Inną perspektywę wniosłoby systematyczne
przyjrzenie się wznowieniom, z ciekawymi pytaniami o kryteria selekcji, zmiany
w tekstach, zupełny zakaz druku6
. Interesującym tropem byłoby także prześledzenie cenzurowania przez GUKPPiW literatury obcej i skonfrontowanie ustaleń7
. W formie kontekstu, chciałabym zaproponować więc spojrzenie na losy
piśmiennictwa literaturoznawczego, gdzie zmieszczą się rozważania na temat
wznowień klasyki oraz Odwilży Ilji Erenburga, głośnego tekstu obcego, którego
wydanie okazało się jedną z ważniejszych cenzorskich pomyłek badanych lat.
Pisząc o cenzurze rosyjskiej w czasach zaborów Maria Prussak stwierdza,
że dostępne źródła archiwalne są osobliwe i do interpretacji niełatwe:
Dokumenty odsłaniają więc przede wszystkim świadomość cenzora, jego wyczulenie na ewentualny szyfr, aktualną strategię władz i niewiele mówią o problemach samego tekstu8
.
Podobne trudności pojawiają się i przy interpretacji akt cenzury PRL-u. Dotarcie
do prawdy o kontrolowaniu literatury pięknej wymaga głębokiego wniknięcia
w treść dokumentów, przy zmniejszonym do nich zaufaniu. Konieczne wydaje
się tu czytanie niezgodne z intencją autora, quasi-dekonstrukcja wypowiedzi,
szukanie pęknięć, niekonsekwencji i błędów.
Praca oparta na źródłach GUKPPiW, czyli jednej tylko strony konfliktu, rodzi
liczne ograniczenia. Obraz, który wyłania się z analizy dokumentów jest obrazem
spaczonym, bo to są dokumenty o zupełnie „innej” logice. Zawsze należy też
pamiętać, że urząd cenzury nie był instancją nadrzędną, a jedynie wykonawcą
dyrektyw. Wszelkie wnioskowanie musi więc być bardzo ostrożne.
Stan badań filologicznych nad cenzurą PRL-u nie jest bardzo zaawansowany.
Kilka książek i artykułów wykorzystujących kwerendy archiwalne w zestawieniu
z ogromem ukrytego w Archiwum Akt Nowych materiału wydaje się skromnym
dorobkiem. Historycy literatury sięgali do akt wyrywkowo, poszukując z reguły
danych na temat konkretnego twórcy, bądź tekstu, często w celu dokonania ustaleń edytorskich, na przykład Tadeusz Drewnowski i Sławomir Buryła, przygotowując edycję Pism Borowskiego, czy Alina Molisak pisząc monografię Bogdana Wojdowskiego. Około trzydziestu recenzji tekstów wysokoartystycznych
zgłoszonych do wydania w latach 1948–1955 opublikował z krótkim wstępem
Dariusz Jarosz9
. Warto jednak pamiętać, że spuścizna po GUKPPiW udostępniana jest dopiero od roku 1990, nie ma też – jak się wydaje – w środowisku
rozpowszechnionej informacji o sposobach i możliwościach korzystania z owego
zasobu. W ostatnich latach obserwuje się wśród polonistów wzrost zainteresowania aktami „Ministerstwa Prawdy”, do czego niniejsza praca ma ambicję
w skromnym zakresie się przyczynić.
W toku pracy nad książką korzystałam z wielu rozpraw tyczących szeroko
pojętego zagadnienia kontroli literatury. W tym miejscu chciałabym wzmiankować jedynie te pionierskie, wyznaczające standardy pisania, zasady cytowania
źródeł, ustalające podstawy wiedzy o działalności GUKPPiW na polu literatury.
Są to publikacje Marty Fik, Tadeusza Drewnowskiego, Johna M. Batesa, Joanny
Hobot, Piotra Perkowskiego. Do prac tych będę się odnosić wielokrotnie; w tym
miejscu pragnę jednak wzmiankować ich podstawowe tezy, by zaznaczyć punkt,
od którego wychodzą moje intuicje badawcze.
W artykule Cenzor jako współautor10 Marta Fik odkrywa ważną zasadę funkcjonowania cenzury w PRL-u – jej tajność. W związku ze ściśle przestrzeganą
klauzulą niejawności, cenzor miał głęboki wpływ na ostateczny kształt książki,
filmu, czy spektaklu. Wpływ, dodajmy, nierejestrowany przez odbiorcę.
John M. Bates w artykułach Cenzura w epoce stalinowskiej11 oraz Cenzura wobec
problemu niemieckiego w Polsce (1948–1955)12 podejmuje dwie podstawowe kwestie:
zaostrzenia cenzury w latach 1949–1954 i służebności GUKPPiW wobec innych
partyjnych czynników kontroli. Na przykładzie kilkunastu utworów literackich,
które trafiły do urzędu w latach stalinowskich, cytując cenzorskie „zapisy”, badacz dokonuje analizy całego systemu sprawowania kontroli nad literaturą. Podtym względem są to prace prawdziwie pionierskie, ich poszczególne ustalenia
będą wielokrotnie przywoływane.
Najobszerniejszą rozprawą wykorzystującą spuściznę po GUKPPiW, na
którą jak dotąd natrafiłam, jest książka Joanny Hobot Gra z cenzurą w poezji Nowej
Fali13. Wiele tu znakomitych stwierdzeń, przykładów; do najciekawszych należą
opisy strategii stosowanych przez nowofalowych poetów w walce z cenzorem,
a także wzmiankowane nawiązanie cenzury PRL-owskiej do systemu organizacyjnego cenzury carskiej. Joanna Hobot formułuje też istotną tezę o dezaktualizacji, która staje się ceną za skomplikowane i piętrowe zabiegi przeprowadzane
na własnych tekstach.
W obszernym artykule, a jest to tylko wyimek większej, niepublikowanej
w całości pracy, Pół wieku z cenzurą. Przypadek Tadeusza Konwickiego14 Piotr Perkowski szczegółowo opisuje losy wydawnicze kolejnych utworów autora Rojstów.
Podkreśla nieustanną obecność cenzora w świadomości pisarskiej Konwickiego
i kształtowanie tekstów w nieustannym dialogu z cenzurą. Cenzor jest tu najuważniejszym (przez to najlepszym?) czytelnikiem. Nowatorskie ustalenia badacza można przełożyć, jak wynika z szerszej kwerendy, także i na sytuację innych
autorów, co pozwoli zapytać o uniwersalność prezentowanych rozpoznań.
Jestem też intelektualnym dłużnikiem wielu dzieł historycznych, wśród których specjalne miejsce zajmują opracowania Darii Nałęcz oraz Aleksandra Pawlickiego. Rozprawa Kompletna szarość. Cenzura w latach 1965–1972. Instytucja i ludzie15 zasługuje tu na szczególne wyróżnienie z racji swej kompletności (znacznie przekraczającej zarysowany w tytule przedział czasowy) oraz szerokości horyzontów badawczych, wytrzymujących próbę skonfrontowania z materiałem
znacznie wcześniejszym.
Książka dzieli się na cztery części: „próba syntezy”, „przypadki szczególne”,
„strategie autorskie”, „konteksty”16 oraz zawiera wprowadzenie i krótkie zakończenie. W części pierwszej chciałam zaprezentować teorię i praktykę działania
GUKPPiW, opisać mechanizm zarówno wtedy, gdy działa sprawnie, jak i wtedy,
gdy rysują się w nim różne „pęknięcia” i nieścisłości. „Przypadki szczególne”
są analizami sytuacji cenzurowania konkretnych pisarzy, dzieł, czy typów literatury. Dobór przykładów jest tu podyktowany prawdą badań materiałowych –
nie chciałam stwarzać modeli, a tylko opisać najciekawsze ujawnione w czasie
kwerendy sytuacje. W części trzeciej postarałam się zarysować autorskie strategie radzenia sobie z opresją. Do zweryfikowania jest tu sporo wniosków innych
badaczy dotyczących reakcji polskiej literatury na fakt istnienia instytucjonalnej kontroli słowa: cofnięcie się w prywatność (Tadeusz Drewnowski17), „drugi
obieg” jako efekt istnienia cenzury (Stanisław Siekierski18), zahamowanie rozwoju prozy realistycznej o tematyce współczesnej (Leszek Szaruga19), „ezopowość” jako styl dominujący w literaturze polskiej i idąca za tym hermetyczność
przekazu (Ryszard Nycz20), szczególność porozumiewania się z czytelnikami (Jerzy Smulski21). Sprawdzić też chciałabym, czy hipoteza o podobieństwach reakcji
polskiego piśmiennictwa na cenzurę carską i PRL-owską, znajduje przełożenie
na strategie tekstowe poszczególnych pisarzy.
W książce podjęte zostaną rozważania tyczące cenzurowania i sposobów
omijania cenzury, a także – autocenzury, będącej swoistą antycypacją i zastępowaniem urzędniczego ołówka. Interesować mnie więc będą obie strony – autor,
jego strategie wewnętrzne (zapisane) i zewnętrzne, przyjęte wobec obecności
i nieuchronności kontroli oraz cenzor – myślący, działający, mający swoje wytyczne funkcjonariusz państwowy. Jeśli się zastanowić, to się okaże, że stron
w owym bezkrwawym konflikcie było więcej. Bo przecież nie można pominąć
wydawcy – o jego zasadniczej roli przyjdzie wielokrotnie wspomnieć – ani czytelnika, czasami pamiętającego o potencjalnej możliwości zamazania autorskiej
intencji (odbiorca kontestator), a czasami – zupełnie wobec takich procedur bezbronnego (odbiorca naiwny).
Wypada także zapytać, co jest podstawowym obiektem namysłu: kształtowanie tekstu, czy odbiór? Jeśli praca opiera się na opisie sposobów współtworzenia przez GUKPPiW i jego agendy konstruktu pod nazwą „polska literatura
współczesna”, najbardziej interesujący wydaje się styk procesu twórczego i recepcji. Stąd wykorzystanie metodologii charakterystycznej dla badań tekstologicznych i badań recepcji. Konkretnie będę zajmować się głównie interpretacją
cenzorskich raportów; wnioski zawarte w recenzjach ilustrują wszak powody,
dla których zapada wyrok na tekst. Z pewnością interesujące byłoby także przeprowadzenie pełnych dochodzeń tekstologicznych ważniejszych wzmiankowanych w rozprawie utworów z uwzględnieniem danych pozyskanych z archiwum. Przekracza to jednak – jak się wydaje – ramy jednej książki. W wąskimzakresie próba taka zostanie podjęta w podrozdziale poświęconym prozie Jerzego Andrzejewskiego.
Założeniem niniejszej rozprawy jest przyjrzenie się procesom tworzenia literatury wysokoartystycznej w końcu lat czterdziestych i latach pięćdziesiątych.
Zawsze w cieniu cenzury. Jako praca wykorzystująca materiały archiwalne może
być ona nowatorska w jednym względzie – spojrzenia, mimo ograniczenia chronologią, systemowego.
Tu pozwolę sobie na prywatną anegdotę. Pomysł książki zrodził się z nieporozumienia. Próbowałam bowiem sprawdzić, jak po roku 1989 wydawane są
utwory „okrojone” wcześniej przez cenzurę, zakładając a priori, że ktoś dokonał nowych edycji. Okazało się, że – poza nielicznymi wyjątkami22 – integralne
kształty nie zostały jeszcze przywrócone. Tak pojawiła się myśl o przeczytaniu
owych pierwotnych wersji.
Postulat przywracania tekstom postaci kanonicznej wypływa w nauce polskiej coraz częściej. Na Kongresie Slawistów w Krakowie mówił o tym już w 1998
roku Tadeusz Drewnowski:
Polska tekstologia i edytorstwo mają rozwiniętą teorię, która jednak nie całkiem
wystarcza i pasuje do ubiegłej epoki. (...) W odniesieniu do literatury tego czasu
pierwszą kategorią musi się stać kategoria tekstu integralnego, przywracanie,
jeśli naturalnie się da, pełnego, autentycznego, tekstu autorskiego23
.
To kolejne ważne ustalenie tyczące skutków działania GUKPPiW – nie znamy
większości tekstów w ich postaci integralnej, miliony okaleczonych dzieł pozostają trwałą pamiątką po PRL-u24. Referat Drewnowskiego wyznacza horyzont
dalszych dociekań i zadań, których – jak się wydaje – wystarczy dla całego pokolenia badaczy. I dla mnie niniejsza książka jest zaledwie wstępem do pracy
edytora. Muszę przyznać, że kilkuletnia kwerenda raczej oszołomiła mnie bogactwem i wielością treści, niż zniechęciła brakami. Wśród materiałów mniej ciekawych tkwią prawdziwe „perły”. Sygnalizowane przez badaczy ubytki w aktach
są z pewnością bardzo dotkliwe, lecz tego, co pozostało, wystarczy filologom na
wiele lat pracy.
W związku z tym, że materiały GUKPPiW można uznać za trudno dostępne
(znalezienie konkretnych dokumentów jest bardzo żmudne), przy analizie nie
tylko się do nich odwołuję, ale i częściowo prezentuję.
