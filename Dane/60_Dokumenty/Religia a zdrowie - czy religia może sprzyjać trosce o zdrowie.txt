Wprowadzenie
Pomiędzy medycyną a religią istnieją zasadnicze różnice
– obie te dziedziny mają różną genezę i odpowiadają na
inne potrzeby człowieka. Medycyna powstała z wrażliwości ludzkiego serca na cierpienie drugiego człowieka, natomiast religia jest odpowiedzią na ludzkie pragnienie
i doświadczenie transcendencji. Religia dotyka głębszych
pokładów bytu ludzkiego, jego elementu bardziej duchowego i próbuje dawać odpowiedzi na pytania o cel i sens
ludzkiej egzystencji, natomiast medycyna dotyka człowieka przede wszystkim w jego cielesności, i jest w przeważającym stopniu odpowiedzią na potrzebę zachowania
zdrowia i życia.
Pomimo różnic obie te dziedziny przenikają się w życiu i decyzjach poszczególnych osób i oddziałują wzajemnie na siebie, kształtując kulturowy pejzaż społeczeństwa.
Religie, proponując swoistą ontologię, antropologię i aksjologię, odnoszą się zazwyczaj również do problemu
zdrowia, choroby i cierpienia, wartościują czyny związane z podejściem do człowieka chorego oraz formułują dyrektywy odnoszące się między innymi do początkowych
i końcowych momentów ludzkiego życia. Z tego powodu
trudno nie uwzględniać znaczenia religii w decyzjach i zachowaniach przynajmniej części pacjentów, dla których
religia jest sprawą ważną lub nawet najważniejszą. Badania przeprowadzone w Stanach Zjednoczonych na początku lat 90. XX wieku wskazują, że ponad 90% tamtejszej
populacji wierzy w istnienie istoty wyższej [1], a inne
stwierdzają, że nawet 94% osób zgłaszających się po poradę uważa swoje zdrowie duchowe za równie ważne jak
zdrowie fizyczne. Większość z nich chciałaby, aby ich życie duchowe było uwzględniane przez lekarza w trakcie
rozmowy z nimi [2,3]. Liczne doniesienia wskazują, że
wiara może wpływać na rozumienie pojęć zdrowia i choroby, na reakcję na chorobę [4], postrzeganie ciała ludzkiego, interpretację objawów choroby, stosunek do bólu,
korzystanie z określonych metod leczniczych, dbałość pacjenta o swój stan zdrowia, a nawet częstość wizyt [5], długość hospitalizacji [6], kontynuowanie lub zaprzestanie
intensywnej terapii, a także może odgrywać rolę w procesie leczniczym [7].
Antropolodzy kultury i socjologowie medycyny wyróżnili kilka funkcji, jakie religia może spełniać w stosunku do medycyny: 1) eksplikacyjno-sensotwórcza –
wpływa na rozumienie niektórych pojęć (np. choroba,
cierpienie, śmierć), poprzez odniesienie do religijnie
zdefiniowanego sensu życia; 2) normatywno-kontrolna
– określa normy oceny moralnej i kształtuje stosunek
wobec wielu kwestii (np. bioetycznych); 3) charytatywna – stymuluje do organizowania pomocy chorym, niekiedy również w wymiarze instytucjonalnym (np.
szpitale, hospicja); 4) wspierająca – pomaga lepiej radzić
sobie z cierpieniem i chorobą oraz dostarcza wsparcia ze
strony wspólnoty religijnej (modlitwa, opieka kapelana); 5) terapeutyczna – skłania do szukania środków
uzdrowienia w modlitwie, sakramentach czy mocy
uzdrowicieli [8].
Zrozumienie przez lekarza duchowych potrzeb pacjenta zwiększa jego zaufanie do terapeuty, a tym samym
czyni współpracę efektywniejszą. Co więcej, wiedza na temat stanowiska, jakie w odniesieniu do zdrowia zajmuje
religia wyznawana przez pacjenta, może pomóc w przekonaniu go (zwłaszcza jeśli pacjent jest bardziej religijny) do większej dbałości o swoje zdrowie. Oczywiście
lekarz nie powinien pełnić roli kapłana czy przywódcyreligijnego, ale może wykorzystać wiedzę o religijnych
odniesieniach do zdrowia w celu ulepszenia opieki nad
pacjentem. Celem artykułu jest zaprezentowanie stanowiska wobec wartości zdrowia w wielkich religiach świata. Szczególnie wyeksponowane zostanie nauczanie
Kościoła katolickiego ze względu na jego dominującą rolę w polskim społeczeństwie.
Chrześcijaństwo
Choć Biblia jest wspólną podstawą dla wszystkich kościołów chrześcijańskich, to jednak istnieją pomiędzy nimi
(a często wewnątrz nich) rozbieżności co do jej interpretacji i odniesień do życia. Już w pierwszych wiekach istniał nurt mniszo-ascetyczny, odwracający się od świata
i zwracający uwagę przede wszystkim na sferę duchową
oraz nurt ukierunkowany na działanie w świecie i doceniający znaczenie sfery fizycznej. Nurt pogardzania
ciałem związany był z wpływami gnostycyzmu i manicheizmu, ale nie zdobył on przewagi, i nawet św. Augustyn, który sam przez pewien okres był manichejczykiem
i w dużej mierze inspirował się idealistycznym dualizmem Platona, uważał, że medycyna jest dobra, jeśli służy choremu i nie nosi znamion szarlatanerii [9].
W wiekach średnich podkreślano już mocno znaczenie
ciała jako stworzonego przez Boga i będącego konstytutywną częścią człowieka po zmartwychwstaniu. Do tego szacunku przyczyniłsię z jednejstrony św. Tomasz z Akwinu,
rozwijając hylemorficzną filozofię Arystotelesa, a z drugiej
strony swoisty nurt mistyczny, podkreślający związek między naturą, człowiekiem i Bogiem, który reprezentowali
np. Hildegarda z Bingen (1098-1179) czy później Paracelsus(1493-1551). Przez całą historię chrześcijaństwa ważną
rolę w życiu religijnym odgrywały cudowne uzdrowienia,
odczytywane jako znaki Boga skierowane do człowieka
i społeczności wierzących. Do dzisiaj przywiązuje się jeszcze do nich dużą wagę, przede wszystkim w katolicyzmie
i w kościołach zielonoświątkowych [10].
Pobożność ascetyczna i wypływająca z tego postawa,
jest bardzo ceniona w kościołach prawosławnych (np. ojcowie pustyni). Prawosławie niezbyt często podejmuje tematykę zdrowia i rzadko angażuje się w jego promocję.
Jest to spowodowane między innymi silnym nurtem mistycznym i mocnym przekonaniem o działaniu Ducha
Świętego w świecie, a także mniejszym znaczeniem piękna jako kategorii estetycznej (piękno jest bardziej kategorią religijno-etyczną aniżeli estetyczną) [11].
Protestantyzm natomiast skoncentrował się bardziej
na wierze osobistej i Słowie Bożym zawartym w Biblii.
Przyjęcie z wiarą Słowa Bożego otwiera człowieka na łaskę, dzięki której zostaje on oczyszczony i przemieniony
niezależnie od swoich uczynków. Teologowie protestanccy rozwinęli także etykę świecką, nieodwołującą się do argumentów z wiary oraz w większym stopniu byli otwarci
na dialog ze współczesnymi nurtami filozoficznymi oraz
osiągnięciami naukowymi. Dzięki temu w większym
stopniu propagują oni obowiązek dbania o zdrowie cielesne jako dar Boga.
Wśród chrześcijańskich wspólnot protestanckich
w podejściu do zdrowia wyróżniają się Adwentyści Dnia
Siódmego, którzy kładą szczególny nacisk na biblijne
stwierdzenie, że „ciało jest świątynią Ducha Świętego”
i z tego powodu powinno się je otaczać szacunkiem i starać się o jego czystość i zdrowie. Preferują dietę wegetariańską (niektórzy są nawet weganami), a jeśli jedzą
mięso, to unikają wieprzowiny i podrobów. W momencie
chrztu przyrzekają zachować wstrzemięźliwość od alkoholu, nie używać narkotyków, nie palić tytoniu, a niektórzy unikają nawet kawy i herbaty [12]. Amerykańska
organizacja zrzeszająca lekarzy-adwentystów została nawet nagrodzona przez WHO za zorganizowanie międzynarodowej akcji rzucania palenia (Five Day Plan to Stop
Smoking) [5].
KATOLICYZM
Dla nauczania Kościoła katolickiego (KK) charakterystyczne jest podporządkowanie osądowi urzędu nauczycielskiego Kościoła przede wszystkim w osobie papieża
oraz instytucji soboru powszechnego. Od dłuższego czasu
obserwuje się jednak większe otwarcie na wolność człowieka i jego odpowiedzialność i na indywidualne kształtowanie sumienia w oparciu o odniesienie do istniejącej
rzeczywistości.
Spojrzenie na ludzkie ciało, zdrowie, chorobę i cierpienie, uwarunkowane jest w Kościele katolickim swoistą
antropologią wypływającą z Biblii i tradycji. Człowiek
postrzegany jest jako byt stworzony na obraz Boga, odkupiony przez mękę i śmierć Chrystusa i powołany
do nieśmiertelności. W nauczaniu KK podkreśla się
przede wszystkim cielesno-duchową jedność osoby ludzkiej i postuluje integralne podejście do niej. Katechizm
Kościoła katolickiego (KKK) w duchu tradycji arystotelesowsko-tomistycznej naucza, że jedność ciała i duszy
jest tak głęboka, iż można duszę uważać za „formę” ciała, co oznacza, że duchowa dusza ożywia i „uczłowiecza”
materialne ciało. Duch i materia nie są jednak w człowieku dwiema naturami czy substancjami, ale zjednoczone
tworzą jedną naturę człowieka (KKK art. 365) [13]. Nawet po osiągnięciu zbawienia, człowiek będzie nadal przeżywał ten stan jako byt cielesno-duchowy w ciele
uwielbionym [14-16]. Z takiego spojrzenia wynikają pewne wnioski normatywne – ciało ludzkie jest nie tylko zewnętrznym sposobem wyrazu osoby ludzkiej, ale jest
również fundamentem i źródłem wymogów moralnych,
dlatego wszelkie ingerencje dokonywane na poziomie
biologicznym mają znaczenie etyczne i każda interwencja
na ciele będąca nadużyciem stanowi obrazę godności osoby, a zatem i Boga, który jest jedynym i absolutnym Panem życia, w tym i ciała ludzkiego (Karta Pracowników
Służby Zdrowia [KPSZ]41-45) [16]).
Postrzegając człowieka jako jedność cielesno-duchową, przywiązuje się wagę do zdrowia zarówno cielesnego,
jak i duchowego. Chorobę z kolei postrzega się jako niedomaganie całej osoby w jej jedności duchowo-cielesnej,
a nie tylko cielesnego wymiaru człowieka. Choroba i cierpienie stawiają także pytania metafizyczne wykraczające
poza sferę medycyny i dotykające istoty ludzkiej egzy-stencji na tym świecie (KPSZ 53). Katechizm KK
(KKK) podkreśla wartość zdrowia fizycznego i nawołuje do troski o zdrowie obywateli (a więc o zdrowie publiczne). Postrzegając zdrowie jako wartość podstawową
umożliwiającą realizowanie innych dóbr, dodaje jednak,
że nie jest ono wartością absolutną i przestrzega przed
kultem ciała (KKK 2288-2289) [13,16].
Kościół katolicki podkreśla obowiązek dbałości
o zdrowie, krytykując używanie narkotyków i nadużywanie alkoholu. Przyglądając się nauce KK pod kątem wartości zdrowia i choroby należy zauważyć, że wbrew
współczesnemu przekonaniu świata medycznego o szkodliwości nikotynizmu, stoi on na stanowisku, że używanie tytoniu w stopniu umiarkowanym nie jest działaniem
niewłaściwym (szkodliwe, a tym samym grzeszne, jest tylko jego nadużywanie – podobnie rzecz ma się z alkoholem) (KPSZ 99) [16]. Być może przyczynia się to w części
do tego, że wśród katolików palenie tytoniu jest bardziej
rozpowszechnione niż wśród protestantów [8].
Myśl katolicka akcentuje kilka swoistych elementów,
które składają się na idealny wzorzec działania lekarza i dostarczają motywacji do niego. Wzorem pracownika służby
zdrowia ma być miłosierny Samarytanin, który pokazuje,
że jego służba jest przede wszystkim misją (KPSZ 3) i że
człowiek, może spełnić się tylko poprzez bezinteresowny
dar z siebie [17]. Według KK: 1) działalność lekarza jest
nie tylko aktywnością czysto zawodową, ale także powołaniem i misją; 2) przywracanie sprawności i zdrowia jest odbiciem Bożej miłości i uczestnictwem w jego akcie
stwórczym; 3) każdy gest pomocy i troski może mieć jednocześnie wymiar kultyczny; 4) w rysach twarzy każdego
cierpiącego powinno się dostrzegać cierpiące oblicze Chrystusa; 5) akty miłosierdzia wobec chorych mogą zasługiwać na niebo, jeśli w trakcie ich spełniania człowiek
poprzez wiarę jest zjednoczony z Chrystusem [16].
W porównaniu ze starożytnością przedchrześcijańską
chrześcijaństwo podkreślało bardziej wartość i godność
chorego, a nawet postrzegało cierpienie jako możliwość
oczyszczenia i zdobycia zasług koniecznych do zbawienia.
Jan PawełII często przypominał, że istota chrześcijańskiego świadectwa przejawia się w trosce o chorych, samotnych i umierających oraz zachęcał do posługi miłości
wobec każdego życia ludzkiego i na każdym jego etapie.
Chrześcijańska miłość, przyjmując kształt instytucjonalny, powinna ukazywać, że instytucje służby zdrowia nie
są jedynie instytucjami opieki, ale środowiskami, w których dostrzega się i przeżywa ludzki i prawdziwie chrześcijański sens choroby, cierpienia i śmierci (Evangelium
vitae [EV] 88-89) [14,18].
Wyrazem katolickiej nauki o cierpieniu jest list papieża Jana Pawła II Salvifici Doloris (SD), który przypomina,
że chrześcijanin może w cierpieniu odnaleźć sens i przeżywać je twórczo. Chrystus dzięki swojej męce dokonał
odkupienia, przez co cierpienie zyskało dodatkową wartość, jako narzędzie odkupienia. Dlatego wierzący chory
może w swoich bólach i lękach łączyć się z cierpieniami
Chrystusa i dopełniać je („uzupełniać w swoim ciele braki cierpień Chrystusa” – List do Kolosan 1, 24), aby przez
swoją ofiarę przyczyniać się do przybliżania Królestwa
Bożego (SD 19-24). Cierpienie może być również szczególnym sprawdzianem wierności wobec Boga oraz znakiem jedności z Chrystusem i podobieństwa do niego.
W cierpieniu może się kryć szczególny moment przybliżający do Boga – poprzez cierpienie człowiek może znaleźć jakby nową miarę swego życia i powołania, czego
doświadczyli np. Franciszek z Asyżu i Ignacy Loyola. Jeśli człowiek odnajdzie w cierpieniu sens, to może odnaleźć wewnętrzny spokój, a nawet doświadczyć radości (SD
24-26) [19].
Z odczytaniem w cierpieniu swoistej wartości wiąże
się przyzwolenie na wyrażenie przez chorego woli umiarkowanego przyjmowania środków znieczulających, jeśli
jest to czynione z motywu dobrowolnego złączenia części swych cierpień z cierpieniami Chrystusa na krzyżu
(Iura et Bona 3; KPSZ 69) [16,20]. Są to jednak sytuacje
wyjątkowe i nie powinny przysłaniać tego, że jednym
z dążeń medycyny powinno być łagodzenie bólu i cierpienia. Ból nigdy nie może być celem samym w sobie,
może być jedynie środkiem dla wyższych celów w wyjątkowych sytuacjach (KPSZ 70) [16].
W katolicyzmie (i generalnie w całym chrześcijaństwie), choć kładzie się silny akcent na akceptację cierpienia, to jednocześnie jest w nim mocne wezwanie
do aktywnego przeciwdziałania cierpieniu poprzez niesienie pomocy i ulgi:
„Chrystus nauczył człowieka równocześnie świadczyć
dobro cierpieniem – oraz świadczyć dobro cierpiącemu.
W tym podwójnym aspekcie odsłonił sens cierpienia
do samego końca. (..) Jest to sens cierpienia równocześnie
na wskroś nadprzyrodzony i na wskroś ludzki. Jest nadprzyrodzony, ponieważ zakorzenia się w Boskiej tajemnicy Odkupienia świata. Jest równocześnie głęboko ludzki,
ponieważ człowiek odnajduje w nim siebie, swoje człowieczeństwo, swoją godność, swoje posłannictwo
(SD 30,31) [19].”
Judaizm
W judaizmie znajdujemy ogromne bogactwo różnych pouczeń i przepisów prawnych. Już w raju człowiek otrzymuje przykazanie rozmnażania się i zapełniania ziemi.
Noe przekazuje ludzkości siedem przykazań, a Mojżesz
Torę i dziesięć przykazań. Oprócz Tory podstawą nauki
religijnej jest Talmud (nauki rabinów). Dodatkowo 613
różnych przykazań odnoszących się do codziennego życia
i rytuałów zawartych jest w Tarjag micwot [21].
Judaizm postrzega człowieka jako jedność ciała i duszy i nakłada na niego obowiązek troski o swoje ciało,
a tym samym o zdrowie. Narodzenie, opieka nad noworodkiem i obrzezanie związane są z licznymi przepisami
higienicznymi. Istnieją stowarzyszenia, których członkowie zajmują się chorymi. Religijnym obowiązkiem jest
obmycie rąk po wstaniu, przed posiłkiem, po wyjściu z toalety, czy po obcięciu paznokci. Dla zdrowia psychicznego decydujące znaczenie ma zachowanie odpowiedniego
rytmu życia, w czym zasadniczą rolę odgrywa świętowanie szabatu. Jest on zarówno dniem odpoczynku, jaki czasem na zastanowienie się i ma służyć dobremu samopoczuciu fizycznemu i psychicznemu. W wychowaniu,
oprócz studiowania ksiąg, dużą wagę przywiązuje się
do aktywności fizycznej. Duży wkład w propagowanie aktywności fizycznej miał największy żydowski lekarz, a zarazem filozof i teolog – Mojżesz Majmonides, który
w swoich dziełach z dziedziny higieny, dietetyki
i psychosomatyki bardzo mocno podkreślał wartość profilaktyki (przede wszystkim ćwiczeń fizycznych i odpowiedniej diety). Pomimo tego w niektórych szkołach
rabinackich popularny był pogląd, że nie należy ingerować w bieg natury i zbawcze plany Boga, stąd np. izolowano trędowatych i innych chorych (co jednak według
dzisiejszej wiedzy, przynajmniej w odniesieniu do chorób
zakaźnych, miało również uzasadnienie epidemiologiczne) [10].
Islam
W islamie warunkiem zdrowia ciała i duszy jest wiara
w Boga i wierne poddanie się jego woli. Wiele przepisów islamskiego prawa dotyczy kwestii zdrowotnych, np. obowiązek postu, regularnej modlitwy („ma uspokajać serca”)
czy pielgrzymki, która ma uwalniać od codziennych napięć i kłopotów oraz dać poczucie wspólnoty. Z zachowanych w tradycji metod leczniczych i wypowiedzi proroka
powstała nawet „medycyna prorocka”. Medycyna arabska
wniosła znaczny wkład w rozwój wiedzy medycznej
zwłaszcza w IX-XIII wieku (np. Awicenna, odkrycie krążenia płucnego przez Ibn an-Nafisa z Damaszku). Muzułmańscy lekarze starają się obecnie odrodzić swoiście
muzułmańską etykę medyczną i zapomniane metody lecznicze, czego przykładem jest uchwalenie Muzułmańskiego
Kodeksu Etyki Medycznej na I Międzynarodowej Konferencji Medycyny Muzułmańskiej (Kuwejt, 1981) [10].
Hinduizm
W hinduizmie nie ma koncepcji creatio ex nihilo, ale
wszystko zostało wyłonione z pierwotnego świętego bytu.
Z tego powodu nie ma istotowej różnicy między człowiekiem a bóstwem, nie ma też takiej relacji podporządkowania i posłuszeństwa człowieka Bogu jak w tradycji
judeochrześcijańskiej. W systemach indyjskich nawet bogowie muszą się liczyć z odwiecznym prawem dharma
i karmana i nie są tak wszechpotężni jak biblijny Jahwe.
Większość odłamów hinduizmu wykształciło jakąś formę
jogi, czyli zespół technik rozwoju duchowego mających
doprowadzić do ostatecznego wyzwolenia [22].
W hinduizmie obecnych jest wiele nurtów religijnych,
dlatego nie ma tam wypracowanego jednolitego poglądu
na zdrowie. Dla joginów posiadanie zdrowego, sprawnego ciała, które nie będzie rozpraszać chorobą w trakcie
medytacji jest bardzo ważne, dlatego dbają o sprawność
cielesną i zdrowie oraz stosują różne techniki oczyszczające ciało z toksyn [23]. W kulturze Indii znanych jest też
bardzo dużo tradycyjnych metod leczniczych, opartych
głównie na ziołolecznictwie (np. w medycynie adiwasich
używa się ok. 7 tysięcy różnych ziół). Popularna jest również medycyna ajurwedy (w 1979 roku została ona uznana przez WHO za równorzędną koncepcję zdrowia
i terapii) oparta na zachowaniu równowagi pomiędzy siłami życiowymi i składnikami ciała ludzkiego oraz
uwzględniająca otoczenie człowieka. Nierozważne spożywanie pokarmów, niewłaściwa aktywność ciała, nawyki
seksualne czy poruszenia uczuciowe mogą wywołać chorobę. Na południu Indii praktykowana jest sztuka lecznicza siddha, oparta głównie na diecie [10].
Buddyzm
Buddyzm wyrósł z hinduizmu. Jest swoistym systemem
wierzeń, bardziej zbliżonym do systemu filozoficzno-
-etycznego niż do religii. Nie wypowiada się na temat istnienia Boga-Stwórcy, a życie ludzkie nie ma w nim
wyznaczonego przez Boga celu. Wszystkie byty, w tym
także człowiek, aż do momentu wyzwolenia pozostają
w ciągłej tułaczce przez kolejne wcielenia i różne światy.
Podstawowym źródłem wskazań moralnych są kazania
Buddy przedstawiające prawo karmana, czyli związki
przyczynowo-skutkowe pomiędzy ludzkimi działaniami
a ich późniejszymi konsekwencjami.
Wszyscy wyznawcy powinni przestrzegać pięć nakazów: nie zabijać, nie kraść, nie dopuszczać się niewłaściwej aktywności płciowej, nie kłamać i nie odurzać się.
Etyka buddyjska kładzie także duży nacisk na kształtowanie charakteru i wyrabianie cnót, zwłaszcza życzliwości,
współczucia, radości i równowagi ducha. W kolejnych
wiekach rozwinął się ideał bodhisattwy (zwłaszcza w buddyzmie mahajany), czyli istoty, który osiąga poziom Buddy, ale rezygnuje dobrowolnie z własnego wyzwolenia
z kręgu narodzin, aby pomagać innym ludziom w cierpieniu [24].
Poruszając kwestię stosunku buddyzmu do choroby,
należy podkreślić, że doświadczenie cierpienia i niedoskonałości człowieka jest punktem wyjścia dla tego systemu, a jego celem jest właśnie wyzwolenie z cierpienia.
Choroby i kalectwo są następstwem win popełnionych
w poprzednich wcieleniach (złego karmana), zatem nie
są „zrządzeniem losu”, ale konsekwencją czynów i życia
człowieka. Budda od samego początku radził mnichom
dbanie o swoje zdrowie, ponieważ tylko zdrowy człowiek
może właściwie medytować. Zalecał gorące okłady i kąpiele dla chorych na reumatyzm oraz dawał wskazówki
dotyczące leczenia dolegliwości skóry i oczu. Nauczał też,
że choroby, jako następstwo złego karmana, mogą być
przezwyciężone dzięki właściwej postawie duchowej.
Największym środkiem leczniczym w chorobach, które
nie grożą śmiercią, jest uwolnienie się od żądzy istnienia
i nienawiści oraz osiągniecie stanu doskonałego współczucia. Natomiast w chorobach grożących śmiercią
chory powinien medytować nad nietrwałością i przemijalnością. Dzięki temu może dojść do zrozumienia, które
uwolni go od przyczyny największego cierpienia – niewiedzy, i umożliwi wyjście z kręgu ponownych narodzin. Na Sri Lance do dzisiaj jeszcze stosowane są recytacje
specjalnych formuł (mantra) mających chronić przed
chorobą i złem. Wspomniana wcześniej medycyna ajurwedyczna, mniej więcej za czasów Buddy przekształciła
się z medycyny ludowej w systematyczną wiedzę medyczną, a mnisi buddyjscy poprzez swoje misje rozpowszechnili ją na terenie Chin, Japonii i Tybetu [10].