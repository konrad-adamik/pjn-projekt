Wprowadzenie
LITERATURA JAKO TROP RZECZYWISTOŚCI
Jest to książka o nowoczesnej literaturze polskiej w jej nurcie
obiektywistycznym; nurcie głównym, jak sądzę, choć raczej nie
najbardziej znanym czy rozpoznawalnym jako fakt historii literatury (w rodzaju kierunku, prądu czy szkoły). Twórcy opowiadający
się za sztuką obiektywną nie stanowili zresztą żadnego odrębnego
ugrupowania czy orientacji, z reguły należeli do rozmaitych formacji artystycznych, które w swych programach głosiły hasła inne niż
przedstawianie rzeczywistości, a i sami w swej twórczości hołdowali także innym, nierzadko sprzecznym z tu rozpatrywanymi, ideałom estetyczno-światopoglądowym. Od razu muszę też zastrzec, że
książka ta nie obejmuje wszystkich (ani nawet wszystkich najważniejszych) literackich zjawisk nowoczesnej literatury polskiej. Spełnienie takiego celu równałoby się napisaniu historii nowoczesnej
literatury polskiej (ostatniego stupięćdziestolecia, jeśli włączyć jej
antycypacje i kontynuacje czy konsekwencje) z punktu widzenia jej
relacji do rzeczywistości – a to zadanie, choć ważne, a pewnie i pilne, wydaje mi się teraz niewykonalne. Stąd zresztą rozmyślnie interpretacyjny charakter tej książki; także partie teoretycznych
uogólnień czy historycznoliterackich systematyzacji pozostają z założenia blisko, czasem nawet bezpośrednio związane z interpretowanymi tekstami czy ich fragmentami. 
6 Wprowadzenie
Określenia „literatura nowoczesna” używam wymiennie z terminem „literatura modernistyczna”, rozumianym w szerokim znaczeniu intelektualno-artystycznej formacji, którego zasadniczy zakres
próbowałem scharakteryzować w poprzedniej książce (to znaczy
w Języku modernizmu, a po części także i wcześniej, w Tekstowym
świecie i Sylwach współczesnych). W dalszym ciągu sądzę, że jest
to pojęcie poznawczo płodne i operacyjne analitycznie; ono bowiem dopiero umożliwia uchwycenie wewnętrznej ciągłości kluczowych założeń, zachowujących artystyczno-światopoglądową
aktualność ponad gmatwaniną estetycznych proklamacji, ideologicznych zaangażowań, historycznych przymusów i wyzwań. Ono
też pozwala dostrzec wspólne cechy tej literatury, o której mówi
się, skądinąd całkiem słusznie, że pozbawiona jest jednorodności –
jako jawnie, a nawet manifestacyjnie proklamująca zaprzeczające
sobie wzajemnie charakterystyki, zobowiązania i ideały.
Rozpatrywanie tej literatury w perspektywie mimetycznej
(w kategoriach przedstawiania rzeczywistości i pojęciach pokrewnych czy pochodnych) może się wydać pomysłem albo banalnym,
albo ekscentrycznym. Banalnym – jeśliby próbować analizy w standardowym historycznoliterackim trybie, w którym opisy relacji
literatury do rzeczywistości, jak też odzwierciedleń historyczno-
-społecznych wydarzeń, pojawiają się obowiązkowo, bez względu
na epokę, ale też wszędzie podobnie stereotypowe i jałowe poznawczo przynoszą rezultaty. A ekscentrycznym – gdyby, wziąwszy
pod uwagę artystyczne programy autonomii literatury i autoteliczności dzieła oraz estetyczno-filozoficzne diagnozy kryzysu reprezentacji i tryumfu subiektywności, braku czy zaniku referencjalności, śmierci podmiotu (także autorskiego) itp., itd., próbować dowodzić, że praktyka literacka tym ideologicznym proklamacjom przeczy, dokumentując faktycznie całkiem sumienne wywiązywanie się
najbardziej nawet awangardowych dzieł z powinności mimetycznych.
Mój zamysł jest pod tym względem o wiele skromniejszy, choć
jego celem jest postawienie i selektywne sprawdzenie ogólnej tezy
o wspólnym, modernistycznym właśnie wariancie stosunku literatury do rzeczywistości. W tym przedsięwzięciu okazało się niezwy-
Wprowadzenie 7
kle pomocne pojęcie epifanii, acz wykorzystanie go do tego celu
również może się wydawać pomysłem ryzykownym, jeśli nie dziwacznym. Z dwóch powodów. Po pierwsze dlatego, że pojęcie to,
o długowiecznym rodowodzie – najpierw teologiczno-religijnym,
później literacko-estetycznym – używane było do określania religijno-metafizycznego statusu specyficznych zjawisk empirycznych
a pochodnie literackich; statusu uznawanego za skrajnie przeciwstawny „zwykłym” odniesieniom do rzeczywistości. A po wtóre
z tej przyczyny, że w nowoczesnej fazie dziejów tego pojęcia służyło ono historykom literatury (przede wszystkim zachodnioeuropejskim, głównie anglosaskim; w Polsce pierwszy, wedle mej
wiedzy, posłużył się nim Michał Głowiński w Powieści młodopolskiej) przede wszystkim do analizy szczególnej techniki opisowej,
odmiennej od dotychczasowych a znamiennej dla wielu wpływowych pisarzy XX wieku i stąd reprezentatywnej (a przynajmniej
istotnej) dla całej literatury nowoczesnej.
W tej książce zachowuję znaczenie epifanii jako kategorii specyficznej dla literatury nowoczesnej, ale rezygnuję z możliwości
teologicznego jej rozumienia, jak też z potraktowania jej jako narzędzia analizy literatury religijnej. Nie dlatego, iżbym nie dostrzegał owocności takich zastosowań (przeciwnie). Ograniczenie się do
wymiaru „ateologicznego”, „pre-” czy „parareligijnego” pozwala
jednak zidentyfikować ważne wspólne cechy poetologiczno-estetyczne oraz odnaleźć powinowactwa strukturalne z poziomu podstawowego, mogące stać się medium rozmaitych, ale nie narzucające żadnych konkretnych zaangażowań czy przesłań religijnoświatopoglądowych (choć pochodnie sygnalizujące specyficznie
nowoczesny typ literackiego dyskursu religijnego; zakładającego
radykalną niewspółmierność „ludzkiej” i „pozaludzkiej” strony rzeczywistości i stąd odpowiadającego postawie przyjmowanej wobec
tego, co „niepojęte”, „niewyrażalne”, „inne”). Umożliwia też zachowanie jednorodnej perspektywy historycznej poetyki kulturowej oraz
poprzestanie na literaturoznawczej analizie dyskursu. Utrzymując się
w tych granicach, proponuję równocześnie rozumieć pojęcie epifanii,
dużo szerzej, mianowicie jako wykładnik całościowej poetyki nowoczesnego dzieła literackiego. A można mówić o poetyce epifanii –
8 Wprowadzenie
najprościej biorąc – dlatego, że dają się z niej wydobyć odpowiedzi
na trzy zasadnicze pytania, które „zadaję” rozpatrywanej tu nowoczesnej literaturze: o rozumienie czy koncepcję tekstu (dzieła), podmiotu (autora) i rzeczywistości (doświadczanego świata).
Modernistyczny dyskurs epifaniczny wyróżnia przede wszystkim szczególny stosunek do szeroko pojętego a specyficznego
„przedmiotu”. Nie jest to zwykły obiekt, traktowany jako uprzedni
i niezależny od jego opisu czy przedstawienia, a dostępny (postrzegalny i pojmowalny) także na innej drodze poznania. Nie jest to
także obiekt wykreowany przez pisarza zgodnie z prawami literackiej twórczości, posiadający status przedmiotu fikcjonalnego, przynależącego wyłącznie do rzeczywistości przedstawionej dzieła.
Pisarz rezygnuje w tym przypadku z wykorzystywania swych
uprawnień do eksponowania własnej subiektywności, bogactwa
wyobraźni czy siły artystycznej inwencyjności – i oddaje pierwszeństwo „przedmiotowi” (stając nie tylko „naprzeciw” niego, lecz
niejako po obu stronach poznawczej barykady), możliwości swej
sztuki zaś wykorzystuje do maksymalnie wiernego i skrupulatnego
jego uchwycenia czy ujawnienia. Jednakże, choć każda z wypowiedzi epifanicznych mówi na pozór o obiektach, zdarzeniach czy
sytuacjach tego pierwszego rodzaju (z reguły zresztą są to zjawiska
należące do najpowszechniejszych, najbardziej banalnych doświadczeń egzystencjalnych), nie one są jej faktycznymi „przedmiotami”.
W obrębie epifanicznego tekstu – i oczywiście w ramach określonych, instytucjonalnych założeń dotyczących tworzenia i odbierania
nowoczesnej literatury – stają się one jedynie powierzchniowymi,
empirycznymi symptomami, wykładnikami czy manifestacjami
a) nieznanych i niepoznawalnych dotąd aspektów rzeczywistości, to
znaczy takich, które ani nie wchodziły w skład wspólnie podzielanego doświadczenia, ani nie były dostępne (poznawalne) w inny
sposób. W konsekwencji, b) nie są to obiekty czy aspekty rzeczywistości, które by można uznać za dające się zidentyfikować
i określić niezależnie od ich językowo-artystycznej artykulacji. To
zaś może oznaczać, że c) cechy przedmiotu – jeśli nie samo jego
istnienie – są (czy mogą być) współzależne od medium, w którym
się „ucieleśniają”. Przeświadczenie to, warto zauważyć, sygnalizuje 
Wprowadzenie 9
jedną z najbardziej znamiennych cech nowoczesnego poznania. Jak
dobrze wiadomo, dostrzeżenie wpływu warunków i sposobu poznania na jego rezultaty, zwiększyło tyleż rangę mediacyjnego poziomu, co skalę poznawczego kryzysu, związanego z utratą poczucia bezpośredniego dostępu do rzeczywistości, a zatem i sprawowania nad nią kontroli. I w końcu, samo medium, epifaniczna literatura, nie tylko nabiera statusu d) autonomicznego (i uprzywilejowanego, bo przez nic nie zastępowalnego) narzędzia poznania
owych „przedmiotów”, ale i odwrotnie: partycypując w ich własnościach, odsłania swą niesuwerenność – e) wymiar własnej przynależności do owej „innej” rzeczywistości.
Oczywiście, tego rodzaju epifaniczna struktura ontologiczno-poznawcza może być zarówno właściwością szczególnych („uprzywilejowanych”) empirycznych doświadczeń jednostki, jak cechą
literackiego dyskursu. W istocie, literatura XX wieku dostarcza
obfitej dokumentacji jej występowania w obu dziedzinach. Na ogół
zresztą, trzeba przyznać, teksty literackie każą się traktować jako
jedynie rejestracja gdzie indziej i kiedy indziej zaszłego wydarzenia, a tylko niekiedy, raczej rzadko, jako medium in statu nascendi
zachodzącego, acz skądinąd momentalnego, wglądu poznawczego
w „inną” rzeczywistość. Różnica ta wszakże nie ma charakteru
zasadniczego. Z jednej strony bowiem daje się zaobserwować
z biegiem XX wieku tendencja do coraz częstszego traktowania
dzieła jako „miejsca” – a nie tylko zapisu – epifanicznych wydarzeń. Z drugiej zaś „takożsamość” tej specyficznej struktury ontologiczno-poznawczej, aktywnej w obu sferach (empirycznego doświadczenia i praktyki artystycznej), pozwala traktować również
literackie zapisy jako miejsca „epifanogenne” (bo istotnie współkształtujące cechy przedmiotu), a samą formę literacką tego rodzaju
uznać za modernistyczną postać sztuki mimetycznej, pojętej w tym
przypadku jako sztuka nowoczesnej inwencji: wynajdywania możliwych (nowych) form organizacji ludzkiego doświadczenia.
Dlaczego jednak uznawać tę osobliwość dyskursywną i licencję
artystyczną za kwintesencję modernistycznej literatury i znamię jej
odrębności? Odpowiedź na to pytanie tylko po części może się odwoływać do ugruntowanych już rozpoznań – w reszcie argumenta-
10 Wprowadzenie
cji może być jedynie próbnie uzasadnioną hipotezą, otwartą na bardziej systematyczne jej weryfikacje (i falsyfikacje). Prowadzące do
niej ważniejsze przesłanki zostały wyżej wymienione. W największym, karkołomnym nieco, uproszczeniu sprowadzić się one dają
do przeświadczenia, że epifaniczna poetyka jest literacką realizacją
(czy wersją) formacyjnej cechy struktury myśli nowoczesnej,
uznającej, że treść doświadczenia nie daje się odróżnić od warunków jej przejawiania się w owym doświadczeniu. W sferze poetyki
nowoczesnej literatury odpowiadałaby temu współzależność cech
antynomicznych: w koncepcji dzieła – autonomii i partycypacji czy
przynależności; w koncepcji podmiotu – suwerenności i podporządkowania czy ubezwłasnowolnienia; w koncepcji rzeczywistości
– poznawczej „niedosięgalności” czy niewyrażalności i znakowego
zmediatyzowania.
Tę właśnie osobliwą strukturę sprzężenia zwrotnego cech antynomicznych (samoistności i plastyczności – by sięgnąć po jeszcze
inną parę opozycyjnych pojęć), która wydaje się wszechobecną
właściwością nowoczesnego doświadczenia a także znakiem rozpoznawczym poetyki modernistycznej literatury, próbuję uchwycić
i zobrazować czy uzmysłowić w metaforze „tropu rzeczywistości”
(metaforze „przetestowanej” zresztą przeze mnie w tej funkcji już
wcześniej, bo w jednym z rozdziałów – pt. Tropy „ja” – Języka
modernizmu). Słowo „trop” (gr. trópos) ma, jak łatwo sprawdzić,
i ciekawą etymologię, i nader rozbudowaną rodzinę znaczeniową
(zwrot, kierunek, tryb, kształt, wygląd, obyczaj, charakter, temperament, usposobienie...), którą w miarę potrzeb i możliwości staram
się wykorzystywać w kolejnych interpretacjach. Ma też szereg
homonimicznych znaczeń, z których dwa zasadnicze zostały tu
wykorzystane i związane relacją współzależności: tropu jako śladu,
odcisku pozostawionego przez tego, który przechodził, czy w ogóle
pozostałego po tym, co przeminęło; oraz tropu jako kategorii językowo-literackiej, obejmującej te „zwroty” retorycznej mowy, które (jak
metafora, metonimia, symbol, alegoria, ironia) polegają na semantycznym przekształceniu konwencjonalnego znaczenia przedmiotu.
Mówiąc najprościej, trop-ślad jest świadectwem istnienia; świadectwem tyleż bezspornym (bo „bezpośrednio” wywołanym przez 
Wprowadzenie 11
przedmiot), co „ślepym” czy niezrozumiałym (bo ani nie jest do
niego podobny, ani nie pozwala go pojąć – jako pozbawiony jakiejkolwiek semantycznej zawartości); trop retoryczny zaś albo obdarza
sensem coś, co nie istnieje (lub tego sensu jest pozbawione), albo
przekształca znaczenie czegoś już istniejącego i znaczącego.
Współzależność obu zakresów pojęciowych tej kategorii dobrze –
wedle mego przekonania – zdaje sprawę z mechanizmu konstytuowania się typowego tekstu modernistycznego jako artystycznego
świadectwa istnienia, poddanego sprzecznym naciskom radykalnej
suwerenności i całkowitego podporządkowania, a także dyskursu
epifanicznego, na rozmaite sposoby przesuwającego granice (nie
tylko artystycznego) poznania; pomnażającego o nowe terytoria
świat dostępny ludzkiemu doświadczeniu; troskliwie pielęgnującego kolejne trof[ph]ea – przywiezione z „wypraw w pozaludzkie”
tropy rzeczywistości.
Rozpatrywaną tu twórczość literacką nazwałem na początku
„nurtem obiektywistycznym”, biorąc pod uwagę fakt, że w wielkim
sporze dwudziestowiecznej filozofii, sztuki i literatury między stanowiskiem realistycznym a legionem jego antagonistów (idealizmem, subiektywizmem, relatywizmem, konwencjonalizmem, konstruktywizmem...) nurt ten obstaje za niezależnym od percepcyjnopoznawczo-językowych władz podmiotu istnieniem rzeczywistości.
Jednakże, wbrew czasem nazbyt jednoznacznym deklaracjom, pisarzy tego nurtu nie da się oczywiście potraktować jako typowych
reprezentantów stanowiska realistycznego. Co więcej, twórczość
tego rodzaju nie dąży wcale do dokonania wyboru i próby rozstrzygnięcia dualistycznego dylematu. Obstając za istnieniem „tamtej
strony” dyskursu, równocześnie uznaje, że nie mamy do niej żadnego bezpośredniego dostępu. Rezultatem obu tych przeświadczeń
jest swoista strategia „niewybierania”, unikania pułapki alternatywności; dążenia do usytuowania się poza dualizmem i uchwycenia
oraz opisania paradoksalnej natury owego granicznego doświadczenia (w kategoriach „zarówno-jak”, a nie „albo-albo”). Wyrazem
tych poszukiwań jest właśnie epifaniczna struktura ontologicznopoznawcza. Literacka epifania jest bowiem tyleż określeniem sposobu poznania („stanu umysłu”), co jego rezultatu („rewelacji” 
12 Wprowadzenie
jakiegoś fragmentu czy aspektu rzeczywistości) – sprzężonych,
w sposób nie dający się rozdzielić, w artystycznej formie.
Można powiedzieć, że w tym sensie epifaniczny dyskurs nowoczesnej literatury staje się „miejscem” spotkania z rzeczywistością
– nabywając przy tej okazji właściwości, w których nietrudno rozpoznać kluczowe cechy modernistycznej sztuki. Jest to bowiem
spotkanie z tym, co nieznane i nowe, co rozrywa spójność dotychczasowego doświadczenia i tradycyjne sposoby jego narratywizacji,
wymuszając niejako nieprzerwaną inwencję formalną. W rezultacie, rozważana w perspektywie poetyki epifanii literatura nowoczesna odsłania swój status dyskursu granicznego, dążącego do usytuowania się na prymarnym poziomie ludzkiego doświadczenia; nie
„ponad”, lecz „przed” wszelkimi symbolicznymi systemami społecznego obrazu rzeczywistości czy jego ujednoznaczniającymi
interpretacjami. Literatura – zwłaszcza literatura nowoczesna –
staje się tym specjalnym miejscem, gdzie świat wkracza dopiero
w przestrzeń doświadczenia i zarysowuje na horyzoncie ludzkiego
poznania; i tym szczególnym momentem ludzkiego doświadczenia,
w którym procesowi nastawania „bezimiennej” realności zachodzą
drogę znaki, akty kategoryzacji i nadawania sensu. Tam i wtedy
właśnie ślad staje się tropem; literatura – „zaszyfrowanym zapisem”
rzeczywistości.
Tytułową tezę tej książki o specyficznym rysie poetyki nowoczesnej literatury jako tropu rzeczywistości traktuję zatem, jak widać, ostatecznie również jako własną wyjściową hipotezę rozumienia ogólnego związku literatury z rzeczywistością. Intuicyjny sens
tej hipotezy można by – w kategoriach tropologicznych i w perspektywie nowoczesnego doświadczenia literackiego – wyrazić
najkrócej tak oto mniej więcej. Odniesienie do świata jest trwałym
i nieusuwalnym „tropizmem” literatury, jednakże świat, choć oczywiście nie jest tekstem, to nie udostępnia się nam inaczej, niż
w formie „tekstu” (w ogólniejszym rozumieniu tego terminu: obiektu
zsemiotyzowanego oraz pojęciowo i językowo zmediatyzowanego).
Toteż i rzeczywistość pokazywana w literaturze nie jest czymś bezpośrednio danym, lecz raczej: zarazem tworzonym i odkrywanym
w procesie tropologicznej reprezentacji. Mówię o procesie, bowiem 
Wprowadzenie 13
w porządku logicznym można w nim wyróżnić dwie fazy: a) fazę
tropu-śladu, tzn. tekstualizacji realnego, będącą równocześnie wpisaniem owego realnego w tekst, który odtąd niesie czy zawiera
w sobie (w swoich pojęciowo-językowych formach) „zewnętrzną”
rzeczywistość; oraz b) fazę tropu-figury (figuralnego języka), czyli
retorycznej reprezentacji owego stekstualizowanego realnego jako
nie tylko sensownego, ale i niezależnie, jak też uprzednio w stosunku do literatury istniejącego przedmiotu.
Ale z równą słusznością można by mówić o literaturze jako tropologicznym akcie – bowiem fazy te następują niemal równocześnie i w sposób wzajemnie związany: w dziele literackim następuje
transfiguracja realnego w ślad, tego zaś w trop figuralnej (retorycznej) reprezentacji. W efekcie mamy więc do czynienia z paradoksalnym poznawczym aktem, w którym realność jest przedstawiana,
niejako „wywoływana” do istnienia (jak gdyby po raz pierwszy),
przez tekst i jednocześnie przez niego reprezentowana, jako odtworzenie (zawsze już) pozasłownie danej rzeczywistości. Można
powiedzieć, iż sztuka literackiego przedstawienia to w tej perspektywie przede wszystkim dzieło retoryki obecności: teksty literackie
w akcie tropologicznej reprezentacji „wynajdują” swoje pre-teksty
i równocześnie je „naturalizują” jako pozaliterackie, obiektywne
postaci rzeczywistości. Właśnie w owym akcie tropologicznej reprezentacji – za sprawą którego literatura odnawia stare i wynajduje
nowe formy organizacji ludzkiego doświadczenia realności – szukać by trzeba, jak sądzę, wyjaśnienia nie tylko specyfiki literackiego tworzenia, poznania i oddziaływania, ale i ogólniejszej pozycji literatury wśród dyskursów kulturowej rzeczywistości.
Teksty składające się na tę książkę powstawały w ciągu lat kilkunastu; w większości też w swych wstępnych wersjach bywały
w ostatnim dziesięcioleciu osobno publikowane. Wszystkie jednak
powstały w ramach tego samego myślowego projektu (co, mam
nadzieję, okaże się czytelne), który oto dochodzi do swego urzeczywistnienia; wszystkie zostały również przejrzane, poprawione,
uzupełnione, a także dostosowane do swego miejsca w prezentowanej tu całości problemowej. Nie jest ona, jak już wspomniałem, 
14 Wprowadzenie
omawiana w sposób systematyczny i kompletny. Poza dwoma
pierwszymi rozdziałami, charakteryzującymi istotne tu aspekty
nowoczesnych koncepcji tekstu i podmiotu w sposób historycznoprzekrojowy, w pozostałych łączą się narzędzia interpretacji i teorii.
Ośrodkiem uwagi są konkretne teksty (czy ich fragmenty), traktowane jako reprezentatywne warianty epifanicznej poetyki, a rozpatrywane w ramach indywidualnych artystycznych stanowisk, jak
również w szerszym kontekście formacyjnych cech nowoczesnej
literatury oraz jej teoretycznej samowiedzy. Mimo rozmaitości tematycznej książka zachować powinna, w moim przekonaniu, wewnętrzną spójność problemową. Taki przynajmniej był cel, jaki
sobie stawiałem: uchwycenie „jedności w różnorodności” nowoczesnej polskiej literatury w rezultacie analizy, która – respektując
w pełni „osobność” i suwerenność twórczości bardzo odmiennych,
a przy tym bardzo wybitnych pisarzy – pokaże równocześnie na
czym polega ich wewnętrzne powinowactwo, jak i przynależność
do modernistycznej wspólnoty