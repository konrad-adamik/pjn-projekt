WSTĘP
Koronawirusy to jedne z największych wirusów RNA
pod względem rozmiaru wirionu i długości genomu.
Nazwa „koronawirus” pochodzi od łacińskiego słowa corona i nawiązuje do budowy otoczki tych cząsteczek,
która pod mikroskopem elektronowym widziana jest jako
otoczona przez pierścień małych struktur.
Przez lata koronawirusy traktowane były jako łagodne patogeny, wywołujące nieznacznie nasilone objawy ze strony
dróg oddechowych, ustępujące w ciągu kilku dni. Dopiero
pojawienie się nowych, wysoce zakaźnych gatunków spowodowało wzrost zainteresowania tymi patogenami. W listopadzie 2002 roku w chińskiej prowincji Guangdong wybuchła
epidemia wywołana przez nieznany wcześniej, wysoce zakaźny gatunek koronawirusa – SARS. Jego nazwa wywodzi się
od zespołu chorobowego, który ten patogen wywołuje – ostra
ciężka niewydolność oddechowa (severe acute respiratory syndrome). Wskutek infekcji dochodziło do uszkodzenia tkanki
płucnej oraz indukcji nadmiernej odpowiedzi immunologicznej. Wysoka śmiertelność oraz zakaźność wirusa doprowadziły do globalnej pandemii. W ciągu jednego sezonu wirus
rozprzestrzenił się do 37 krajów, stwierdzono 8273 przypadki zakażenia, wśród których odnotowano 775 zgonów(1,2).
W lipcu 2003 roku Światowa Organizacja Zdrowia (World
Health Organization, WHO) ogłosiła eradykację wirusa SARS. Jego nagłe zniknięcie tłumaczono zastosowaniem
skutecznych środków zapobiegających transmisji patogenu.
W 2012 roku, 10 lat od epidemii SARS, ogłoszono przypadki
nowej choroby układu oddechowego, wywołanej przez koronawirusa MERS – bliskowschodniego zespołu niewydolności
oddechowej (Middle East respiratory syndrome). Nie doszło
jednak do wybuchu epidemii ogólnoświatowej. Transmisja
wirusa MERS pomiędzy ludźmi wymaga bowiem długotrwałego, bezpośredniego kontaktu z osobą zakażoną. Do chwili obecnej epidemia MERS objęła 2030 osób w 27 krajach,
wśród których odnotowano 748 przypadków śmiertelnych(3).
Zarówno SARS, jak i MERS są wirusami zoonotycznymi, mogącymi wywoływać zakażenia zarówno u ludzi, jak
i u zwierząt. Ich naturalnym rezerwuarem są nietoperze.
Aby wirusy te mogły być patogenne dla ludzi, musi dwukrotnie dojść do tak zwanego przełamania gatunkowego –
najpierw pomiędzy nietoperzami a innymi ssakami (żywicielami pośrednimi), następnie zaś między tymi ssakami
a człowiekiem. W przypadku wirusa SARS żywicielami pośrednimi były jenoty i cywety palmowe, z kolei w przypadku wirusa MERS – wielbłądy(4,5).
Do transmisji zakażenia wirusami SARS i MERS między
ludźmi dochodzi w wyniku bliskiego kontaktu (droga kropelkowa, kontakt bezpośredni). Istotnymi cechami gatunkowymi koronawirusów, związanymi z ich patogennością,
są wysoka odporność na warunki środowiskowe oraz zdolność przetrwania w postaci aerozolu. Dlatego też zakażenie
może się szerzyć np. przez system wentylacyjny. Istotne znaczenie ma także transmisja zakażenia poprzez kontakt pośredni (skażone przedmioty) na drodze fekalno-oralnej(6,7).
Ludzkie koronarwirusy wymieniane są jako jedne z najczęstszych przyczyn infekcji dróg oddechowych, obok rinowirusów, adenowirusów czy wirusa grypy. W zdecydowanej większości przypadków wywołują łagodne dolegliwości, które bez
żadnej interwencji medycznej ustępują w ciągu kilku dni(8).
Wyjątkiem okazały się jednak wirusy SARS i MERS, które
mogą powodować ciężkie zapalenia płuc, prowadzące do niewydolności oddechowej, a nawet zgonu chorego(9). Okres inkubacji zakażenia tymi pandemicznymi wirusami jest podobny, choć nieco dłuższy w przypadku MERS (2–15 dni vs 2–14
dni w przypadku SARS). Objawy zachorowania są podobne.
Najczęściej występują gorączka, dolegliwości bólowe mięśni,
biegunka i wymioty. Istnieją jednak pewne różnice w przebiegu klinicznym infekcji wywołanej tymi patogenami. W zakażeniu SARS występuje zapalenie płuc, prowadzące do niewydolności oddechowej (acute respiratory distress syndrome, ARDS),
wymagającej zastosowania sztucznej wentylacji. Z kolei zakażenia dróg oddechowych wirusem MERS mogą mieć przebieg
od bezobjawowego, poprzez łagodny, aż do ARDS(10,11).
Celem niniejszej pracy jest przedstawienie charakterystyki nowego koronawirusa, który pojawił się w populacji ludzi w grudniu 2019 roku – 2019-nCoV. Omówiono przebieg transmisji
zakażenia i wybuchu epidemii, objawy i odpowiedź immunologiczną na zakażenie, możliwości leczenia oraz rokowanie.
ROZWÓJ EPIDEMII 2019-nCoV
W dniu 29 grudnia 2019 roku kilka lokalnych zakładów opieki zdrowotnej w Wuhan (Chiny) zgłosiło 4 przypadki zapaleń płuc o nieznanej przyczynie. Dwa dni później Miejska
Komisja Zdrowia Wuhan opublikowała pierwszą oficjalną informację na temat zachorowań. Epidemiologicznie wszystkie przypadki związane były z miejskim targiem owoców morza, co wskazywało na odzwierzęcą transmisję zakażenia(12).
W dniu 31 grudnia 2019 roku Chińskie Centrum Kontroli
i Zapobiegania Chorobom (Chinese Center for Disease
Control and Prevention, China CDC) powołało zespół szybkiego reagowania, by przeprowadzić dochodzenie epidemiologiczne i etiologiczne dotyczące nieznanego czynnika zakaźnego(13). Następnego dnia targ rybny został zamknięty i odkażony,
a 9 stycznia China CDC na łamach „The Wall Street
Journal” podało, że zidentyfikowano nowego koronawirusa
2019-nCoV(14). Został on wyizolowany od pierwszego chorego,
a następnie zweryfikowany u kolejnych 16 zakażonych osób(15).
W ciągu kolejnych 2 dni (10–11 stycznia 2020 roku) podano pierwsze sekwencje genomu wirusa(16), a od 13 stycznia
władze innych krajów zaczęły zgłaszać przypadki infekcji
2019-nCoV na ich terytorium: początkowo były to Tajlandia,
Japonia oraz Korea Południowa(17). W tym samym czasie odnotowano pierwsze zgony z powodu wywoływanego przez
wirusa zapalenia płuc(17). Opisywane przypadki choroby
u pracowników ochrony zdrowia, a także u członków rodzin,
którzy nie mieli bezpośredniego kontaktu ze źródłem zwierzęcym, zaczęły wskazywać na możliwość rozprzestrzeniania się
wirusa z człowieka na człowieka(17,18) Na ryc. 1 przedstawiono schemat rozwoju epidemii 2019-nCoV.

ODPOWIEDŹ IMMUNOLOGICZNA
NA ZAKAŻENIE
Patofizjologia niezwykle wysokiej patogenności koronawirusów nie została w pełni poznana(9). Uważa się jednak, że
istotne znaczenie mają w niej nie tylko czynniki wirusowe,
ale również odpowiedź immunologiczna gospodarza.
W przebiegu infekcji wywołanych wirusami SARS oraz MERS
obserwuje się zwiększone stężenia cytokin prozapalnych w surowicy, takich jak interleukiny: IL-1B, IL-6, IL-12, IL-17, interferon γ (IFN-γ) i czynnik martwicy nowotworów α (tumour
necrosis factor α, TNF-α). Mimo że cechują się one zdolnością aktywacji limfocytów T pomocniczych (Th1), odgrywających kluczową rolę w usuwaniu wirusa z zainfekowanych komórek, to indukują jednocześnie destrukcję tkanki płucnej,
a im wyższe ich stężenia, tym bardziej rozległe uszkodzenia.
Podobną korelację zaobserwowano wśród chorych zakażonych
2019-nCoV, przyjmowanych do szpitala w Wuhan. Chorzy hospitalizowani na oddziale intensywnej terapii z powodu powikłań charakteryzowali się wyższymi stężeniami cytokin
[głównie IL-1B, IFN-γ, białka indukowanego interferonem 10
(interferon gamma-induced protein 10, IP-10) oraz białka chemotaktycznego dla monocytów (monocyte chemoattractant
protein 1, MCP1] niż ci leczeni bardziej zachowawczo(9).
Podczas infekcji dochodzi do obrzęku tkanki płucnej oraz
napływu komórek zapalnych. Powoduje to złuszczenie nabłonka pęcherzykowego oraz niszczenie przegród pęcherzykowych. Uszkadzany jest również śródbłonek naczyń
płucnych(19). Zmiany te mogą powodować zarówno stosunkowo łagodne zaburzenia czynnościowe, jak i ARDS, prowadzący do zgonu chorego.
OBJAWY I PRZEBIEG KLINICZNY
W przypadku infekcji 2019-nCoV okres inkubacji choroby wynosi 4–7 dni (średnio 5 dni)(18,20), natomiast okres zakaźności, zgodnie z aktualnymi badaniami, 5–19 dni (średnio 7 dni)(18). Najnowsze, niepublikowane dane wskazują,
że w rzadkich przypadkach okres inkubacji koronawirusa
może wynosić nawet do 24 dni.
Najczęstszymi objawami początkowymi choroby są: gorączka (98%), suchy kaszel (76%), dolegliwości bólowe mięśni
oraz ogólne osłabienie. Rzadziej pojawiają się: bóle głowy,
krwioplucie czy biegunka. W przebiegu choroby u większości pacjentów rozwija się duszność. Zwykle ma to miejsce
w ciągu pierwszych 2 dni od przyjęcia do szpitala(9).
Huang i wsp. oraz Chan i wsp. stwierdzili, że najczęstszymi odchyleniami w badaniach laboratoryjnych u chorych
hospitalizowanych z powodu infekcji koronawirusowej 2019-nCoV były: leukopenia z limfopenią, trombocytopenia, wysokie wartości białka C-reaktywnego
(C-reactive protein, CRP) oraz niskie wartości prokalcytoniny (PCT). W tomografii komputerowej klatki piersiowej odnotowywano zmiany zapalne tkanki płucnej
o charakterze matowej szyby, zlokalizowane głównie obwodowo. Rzadziej obserwowano płatowe i subsegmentowe konsolidacje(9,18).
Aktualne dane podają, że u wszystkich pacjentów z infekcją
koronawirusową 2019-nCoV rozwija się zapalenie płuc(9).
Obejmuje to jednak zróżnicowane zaawansowanie choroby –
od przypadków stosunkowo łagodnych, leczonych zachowawczo, po niewydolność oddechową, wymagającą hospitalizacji na oddziale intensywnej terapii(17). Najczęstszymi powikłaniami są: ARDS (29%), rozwijający się zwykle w 2.–3.
dobie hospitalizacji, wiremia (15%), ostre uszkodzenie
mięśnia sercowego (12%) oraz wtórne infekcje bakteryjne
(10%). Średnio co dziesiąty hospitalizowany chory wymaga mechanicznej wentylacji z powodu niewydolności
oddechowej(9).
Średni czas od wystąpienia objawów do hospitalizacji, w zależności od źródła, wynosi 6–12 dni(9,20). Mimo że pacjenci
szukają pomocy medycznej stosunkowo szybko po pojawieniu się dolegliwości (około 2 dni), to opóźnienie w hospitalizacji jest już znacznie dłuższe. Wskazuje to na trudności
w postawieniu diagnozy i izolacji tych osób na wczesnym
etapie choroby(20).
Przebieg infekcji uzależniony jest głównie od wieku pacjenta. Krótszy okres inkubacji, bardziej nasilone objawy kliniczne i radiologiczne, a także wyższe wykładniki
stanu zapalnego obserwuje się u osób w starszym wieku.
29.12.2019
4 pierwsze przypadki zapaleń
płuc o nieznanej etiologii
31.12.2019
Oficjalna informacja o zachorowaniach
na stronie Miejskiej Komisji Zdrowia Wuhan
10.01.2020
Opublikowanie pierwszych
sekwencji genomu wirusa
13.01.2020
Pierwsze zachorowanie poza terytorium
Chin – Tajlandia
01.01.2020
Zamknięcie i odkażanie targu
rybnego w Wuhan
09.01.2020
Identyfikacja 2019-nCoV przez China CDC
18–20.01.2020
Pierwsze opisywane przypadki
zakażeń oraz zachorowań
u pracowników ochrony zdrowia
Ryc. 1. Schematyczne przedstawienie rozwoju epidemii spowodowanej przez 2019-nCoV
Agata Wawrzyniak, Karolina Kuczborska, Agnieszka Lipińska-Opałka, Agata Będzichowska, Bolesław Kalicki
4
PEDIATR MED RODZ Vol. 15 No. 4
Na obecnym etapie wiedzy można sądzić, że dzieci są mniej
podatne na zakażenie koronawirusem 2019-nCoV. W przypadku zachorowania prezentują łagodniejsze objawy choroby czy wręcz chorują asymptomatycznie. Obie te hipotezy wymagają jednak potwierdzenia w dalszej obserwacji
klinicznej(18,20).
LECZENIE
Obecnie brak jest skutecznych metod leczenia czy szczepionki przeciwko koronawirusom(21,22). Leczenie chorych zakażonych 2019-nCoV polega przede wszystkim
na empirycznej podaży oseltamiwiru, antybiotyków,
a także glikokortykosteroidów, wspomaganych leczeniem
objawowym(9).
Oseltamiwir powinien być podany jak najszybciej. Stosuje się
go ze względu na udowodnione korzystne działanie przeciwko wirusowi MERS. Nie ma jednak obecnie dowodów,
że podobny efekt obserwuje się w przypadku infekcji nowym koronawirusem(22).
Antybiotyki, zarówno doustne, jak i dożylne, stosowane są przede wszystkim w celu profilaktyki nadkażeń
bakteryjnych.
Glikokortykosteroidy podawane są chorym z ciężką postacią zapalenia płuc w celu zmniejszenia destrukcyjnego wpływu nadmiernej odpowiedzi immunologicznej na
tkankę płucną(9). Decyzja o ich użyciu powinna zostać podjęta indywidualnie po przenalizowaniu bilansu korzyści
i strat. Istnieją doniesienia o szkodliwym wpływie kortykosteroidów na przebieg infekcji wirusowej. Wykazano, że
w przypadku zakażenia SARS i MERS podawanie kortykosteroidów nie zmniejszało śmiertelności, związane było natomiast z opóźnieniem eliminacji wirusa z organizmu(23,24).
Dlatego zgodnie z aktualnymi wytycznymi WHO glikokortykosteroidy nie powinny być rutynowo stosowane w zakażeniach wirusami SARS oraz MERS(25). Potrzebne są jednak
dowody, czy podobny efekt można zaobserwować w przypadku zapalenia płuc wywołanego 2019-nCoV.
Opublikowane w styczniu 2020 roku wytyczne Narodowej
Komisji Zdrowia Chińskiej Republiki Ludowej zalecają stosowanie IFN-α oraz lopinawiru/rytonawiru jako preferowanych leków przeciwwirusowych(26). Szczególnie lopinawir/
rytonawir (inhibitory proteazy wykorzystywane w leczeniu zakażenia ludzkim wirusem niedoboru odporności
(human immunodeficiency virus, HIV) wykazują udowodnione działanie, zmniejszające ryzyko ostrej niewydolności oddechowej czy zgonu w przypadku infekcji wywołanej
wirusem SARS(27).
W opiece nad chorymi z zapaleniem płuc wywołanym
2019-nCoV bardzo istotnym elementem jest również wspomagające leczenie objawowe, m.in. tlenoterapia, wentylacja mechaniczna, a także intensywna opieka kardiologiczna
czy hemodializoterapia w przypadku wtórnego uszkodzenia serca oraz nerek.
Od czasu epidemii wirusa SARS trwają badania nad lekami, które mogłyby działać przyczynowo na infekcje wywołane koronawirusami. Najlepszym potencjalnym lekiem skierowanym przeciwko 2019-nCoV wydaje się
remdesiwir – nowy analog nukleotydowy, opracowany
pierwotnie w celu leczenia chorób wywołanych przez wirusy ebola oraz marburg. Eksperymenty na zwierzętach
z udziałem wirusa MERS wykazały, że lek ten może skutecznie zmniejszać jego miano, a także uszkodzenia tkanki płucnej. Remdesiwir zakończył III fazę badań klinicznych dotyczących leczenia gorączki krwotocznej ebola,
w których zebrano kompletne dane dotyczące jego farmakokinetyki oraz potwierdzono bezpieczeństwo stosowania
u ludzi(28). Jednakże skuteczność i bezpieczeństwo remdesiwiru u chorych z infekcją 2019-nCoV wymaga dalszych
badań klinicznych(22).
ROKOWANIE
Większość chorych wraca do zdrowia i eliminuje wirusa
z organizmu, co potwierdzają badania pochodzące ze szpitala w Wuhan – 68% hospitalizowanych tam pacjentów zostało wypisanych do domu po potwierdzonej molekularnie
eliminacji wirusa z materiału pochodzącego z dróg oddechowych(9). Również zdecydowana większość innych opisywanych przypadków została zakończona wyzdrowieniem
chorych(18–20).
Aktualne dane dotyczące śmiertelności wskazują, że jest
ona znacznie mniejsza (2,84%) niż w przypadku infekcji
wywołanej wirusami SARS (9,6%) czy MERS (34,4%)(21).
Ponadto zgony dotyczą przede wszystkim osób w starszym wieku (mediana 75 lat), obciążonych innymi chorobami czy przebytymi zabiegami operacyjnymi. Średni czas
od zachorowania do zgonu wynosi 14 dni (6–41 dni), przy
czym jest krótszy w przypadku osób w wieku 70 lat lub
starszych(21).
PODSUMOWANIE
Infekcje koronawirusowe w zdecydowanej większości przypadków przebiegają łagodnie. Istnieją jednak gatunki patogenów wywołujące zakażenia pandemiczne, mogące zagrażać życiu i zdrowiu człowieka. Szybka diagnostyka oraz
odpowiednie postępowanie w przypadku zakażenia są istotne w celu ograniczenia transmisji wirusa w populacji.