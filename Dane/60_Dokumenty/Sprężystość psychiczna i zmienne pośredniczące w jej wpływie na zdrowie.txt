WPROWADZENIE
Czym jest sprężystość psychiczna, a czym nie jest
Pojęcia metaforyczne w nauce, choć często nastręczają problemów tłumaczom,
ułatwiają opis złożonych relacji między człowiekiem a środowiskiem. Selye (1963)
wprowadzając pojęcie stresu posłużył się metaforą z zakresu fizyki. Stres to stan napięcia
powstający w materiale na skutek zewnętrznych obciążających oddziaływań. Rozwijając tę
metaforę można oczekiwać, że o integralności materiału mogą decydować przynajmniej dwie
właściwości. Po pierwsze, uszkodzeniu nie ulega materiał twardy. Materiał taki po prostu nie
ugina się i jest w stanie znosić silne naciski. Można oczekiwać, że materiał taki przy
wystarczająco silnym nacisku pęknie i straci bezpowrotnie swoją wewnętrzną strukturę. Po
drugie, odporność może przejawiać się zdolnością do jak największego ugięcia pod naporem
zewnętrznych oddziaływań. Materiał pod wpływem nacisku odkształca się, lecz nie pęka. Jest
zdolny do pomieszczenia w sobie dużej porcji energii wynikającej z przeciwnych wektorów
oddziaływań własnych oraz czynnika zewnętrznego. Im bardziej materiał jest sprężysty, tym
szybciej po ustaniu zewnętrznych oddziaływań powraca do swojej wyjściowej formy.
Podobną właściwość w odniesieniu do opisu procesu adaptacji człowieka do wymagań
opisuje koncepcja sprężystości psychicznej (resiliency). Autorem tego pojęcia jest Block
(Block, Kremen, 1996). Definiuje on sprężystość psychiczną jako adaptacyjną elastyczność,
zdolność dostosowania poziomu kontroli impulsów (wzrost lub spadek) do sytuacji (Letzring,
Block, Funder, 2005). Osoby o wysokim poziomie sprężystości psychicznej częściej
doświadczają pozytywnego afektu, są bardziej pewne siebie oraz wykazują ogólne lepsze
przystosowanie psychologiczne. Sprężystość psychiczna, wraz z powiązanym z nią pojęciem samokontroli, czy też kontroli ego, to według autorów podstawowe cechy osobowości
umożliwiające zrozumienie zachowania, procesów motywacyjnych i emocjonalnych.
Pozwalają wyjaśnić funkcjonowanie osób dobrze radzących sobie, jak i wniknąć w genezę
zaburzeń adaptacji.
Bardziej podstawowe znaczenie niż sprężystość psychiczna posiada termin „kontrola
ego”. Dwa krańce kontinuum stanowią w tym przypadku: brak kontroli oraz nadmierna
samokontrola (overcontrol) nad procesami afektywnymi, poznawczymi oraz behawioralnymi.
Jednostki cechujące się niską samokontrolą wrażają swoje emocje oraz impulsy behawioralne
niezależnie od sytuacji. Mają trudności w odraczaniu gratyfikacji, doświadczają wysokiej
amplitudy afektywnej, ich uwaga łatwo ulega rozproszeniu oraz nie przestrzegają zwyczajów
społecznych. Jednocześnie potrafią być bardzo spontaniczni, co w niektórych sytuacjach
może zwiększać ich atrakcyjność interpersonalną, a w innych powodować odrzucenie z
powodu łamania reguł społecznych. Z kolei osoby o zbyt wysokim stopniu kontroli, czy też
nadmiernie kontrolujące się, cechuje zahamowanie działania oraz ekspresji afektu. Osoby te
mają trudności z podejmowaniem decyzji, odraczają bez uzasadnienia gratyfikacje,
odmawiają sobie przyjemności, ale jednocześnie potrafią bardzo dobrze zorganizować swoje
działanie, niełatwo ulegają dystraktorom środowiskowym i są bardzo wytrwałe, nawet jeśli
wykonują monotonne czynności (Block, Kremen, 1996).
Im wyższy poziom sprężystości psychicznej, tym większa jest zdolność do modulacji
poziomu samokontroli w zależności od możliwości i potrzeb sytuacyjnych (Block, Kremen,
1996). Dzięki temu usprawnieniu ulegają procesy regulacji afektywnej, również w zakresie
regulacji pozytywnych emocji (Tugade, Fredrickson, 2004, 2007; Kaczmarek, 2007). Osoba o
wysokim poziomie sprężystości psychicznej osiąga poziom mobilizacji do wykonania zadania
w optymalnym (nie za wcześnie i nie za późno) momencie przed rozpoczęciem zadania,
osiąga optymalny poziom reaktywności (w niektórych sytuacjach może to być poziom wyższy niż przeciętnie) i szybko powraca do poziomu wyjściowego, minimalizując w ten
sposób zużycie zasobów.
Fredrickson wraz ze współpracownikami realizuje nurt badań nad sprężystością
psychiczną osadzony w kontekście emocji pozytywnych (Tugade, Fredrickson, 2004;
Fredrickson, i in., 2003) . Wykazała między innymi, że to emocje pozytywne są
wykorzystywane przez osoby o wysokim poziomie sprężystości psychicznej, jako aktywny
czynnik (mediator) prowadzący do wzrostu potraumatycznego. Emocje pozytywne pomagają
tym osobom oderwać się od negatywnych doświadczeń i powrócić do równowagi (por.
Heszen, Sęk, 2007).
Pojęcia sprężystości psychicznej (resiliency) nie można utożsamiać z pojęciem
rezyliencji (resilience czy też psychological resilience) (Heszen, Sęk, 2007; Ostaszewski,
2005; Rutter, 2008). Oba dotyczą elastycznej adaptacji. Jednakże odnoszą się do różnych
kategorii opisu. Sprężystość psychiczna to cecha osobowości (Block, Kremen, 1996).
Natomiast rezyliencja to proces skutecznej adaptacji w obliczu skrajnie niesprzyjających
warunków, często ujmowany w perspektywie rozwojowej. Do wyjaśnienia tego procesu
adaptacji stosowane są, według zasad ekwifinalności, różne konstrukty, w tym zasoby
psychologiczne np. inteligencja, wsparcie społeczne, itp., dopasowane do konkretnego
przypadku, np. konkretnej grupy. Sprężystość psychiczna może brać udział w procesie
rezyliencji, lecz nie jest w nim ani konieczna, ani wystarczająca.
Pomiar sprężystości psychicznej
Do pomiaru sprężystości psychicznej służy skala Ego Resiliency Scale (ER89),
skonstruowana przez autorów koncepcji (Block, Kremem, 1996). Trafność kryterialną
oryginału skali określano między innymi poprzez skorelowanie uzyskiwanych w niej
wyników z kryteriami nie-testowymi, a mianowicie godzinnym ustrukturowanym wywiadem klinicznym diagnozującym wybrane cechu osobowości oraz z wynikami zebranymi techniką
Q-sort od dwojga znajomych osoby badanej (Letzring, Block, Funder, 2004). Osoby o
wysokim poziomie sprężystości psychicznej są opisywane przez zewnętrznych obserwatorów
jako radosne, o szerokich zainteresowaniach, wysokich aspiracjach, asertywne, społecznie
zrównoważone, posiadające wysokie zdolności interpersonalne. Z kolei opis niepasujący do
tej grupy osób zawiera oczekiwanie własnej porażki (self-defeating), bladość emocjonalną
(emotionally bland) oraz brak poczucia sensu życia.
Pojęcie sprężystość psychicznej zostało najpełniej jak dotąd opracowane w literaturze
polskiej w pracach empirycznych Uchnasta (1998). Twórczo wykorzystał on pozycje
pochodzące ze skali ER89 do skonstruowania nowego narzędzia łączącego sprężystość
psychiczną z syndromem poczucia bezpieczeństwa w ujęciu Maslowa (1986). Powstał w ten
sposób Kwestionariusz Poczucia Bezpieczeństwa i Prężności Ego (KPB-PO) liczący 44
pozycje testowe. Taka modyfikacja pomiaru sprężystości psychicznej z jednej strony stwarza
możliwość szerszego opisu osobowości. Z drugiej jednak strony nakłada pewne ograniczenia.
Niesie ryzyko związane z tym, że odpowiedzi na pozycje mierzące poczucie bezpieczeństwa
mogą rzutować na pomiar „czystej” sprężystości psychicznej. Ponadto nie każdy badacz
zainteresowany sprężystością psychiczną zajmuje się również poczuciem bezpieczeństwa.
Użycie KPB-PO może w takich sytuacjach prowadzić do gromadzenia niepotrzebnych
danych. Z powyższych powodów wykonano polską adaptację ER89 zbieżną z wersją
oryginalną – powstała w ten sposób Skala Sprężystości Psychicznej (Kaczmarek, 2007).
BADANIA EMPIRYCZNE
Strategia badań
Badania nad sprężystością psychiczną realizowane przez nasz zespół mają dwie
główne osie. Pierwsza z nich o charakterze badań podstawowych dotyczy zgłębiania samego konstruktu – również w warunkach laboratoryjnych badań eksperymentalnych. Natomiast
druga oś, to badania nad rolą sprężystości psychicznej w funkcjonowaniu pacjentów
zmagających się z przewlekłymi chorobami somatycznymi. Większość badań tej grupy
osadzona jest w teorii stresu i radzenia sobie ze stresem.
Oprócz związków sprężystości psychicznej z ważnymi zmiennymi wynikowymi (np.
jakością życia i dobrostanem) interesują nas zmienne, które z teoretycznego punktu widzenia
mogą stanowić mediator pomiędzy sprężystością psychiczną a pożądanymi rezultatami.
Przykładowy model statystyczny obrazujący istotę mediacji przedstawia Rysunek 1. W
poniższym modelu sprężystość psychiczna stanowi predyktor, strategie radzenia sobie -
mediator, natomiast satysfakcja z życia – zmienną wynikową. Całkowity związek predyktora
ze zmienną wynikową określa wartość ścieżki c, która jest współczynnikiem korelacji tych
dwóch zmiennych. Analiza statystyczna pozwala jednak na rozbicie tego całkowitego
związku na związek bezpośredni (c’) oraz zachodzący za pośrednictwem mediatora (ścieżka a
x ścieżka b). Sama metoda określania pośredniego wpływu jednej zmiennej na drugą przy udziale
trzeciej nie jest propozycją nową (np. Baron, Kenny, 1986). Jednakże od kilku lat następuje
wzrastające zainteresowanie modelami mediacyjnymi (Preacher, Hayes, 2004; Hayes, 2009),
również w psychologii zdrowia. Modele mediacyjne i nowe procedury ich statystycznego
testowania mogą sprzyjać wprowadzaniu porządku wyższego stopnia wśród licznych ustaleń
psychologii zdrowia. Dodatkowo upowszechnia się metoda bootstraping. Polega ona na
określeniu przedziału ufności poprzez wielokrotne obliczenie tego samego współczynnika na
podstawie kilku tysięcy prób (resampling) uzyskanych w wyniku losowania ze zwracaniem z
próby osób badanych. Uzyskany w ten sposób wynik testu nie wymaga znajomości rozkładu
zmiennej w populacji. Dzięki temu jest to metoda bardziej adekwatna dla małych prób (np.
prób pacjentów klinicznych), w których rzadko uzyskuje się rozkład normalny wymagany przez większość testów. Metoda bootstraping stanowi wartościowe uzupełnienie wyników
testów opartych na rozkładzie normalnym. Uwzględniona jest ona w prezentowanych poniżej
analizach mediacji.
Testowanie mediacji może pomóc również w rozwikłaniu mechanizmu sprężystości
psychicznej. Mechanizm ten w swej definicji zawiera elastyczność (Block, Kremen, 1996).
Zatem może prowadzić do większej złożoności mechanizmów oddziaływania. Oczekujemy,
że poznawanie mechanizmów sprężystości pozwoli z czasem formułować implikacje dla
praktyki w obszarze pomocy psychologicznej świadczonej osobom zmagającym się ze
stresem, w tym stresem choroby przewlekłej.
W dalszej części artykułu przedstawiamy przegląd pięciu badań: dwa w ramach badań
podstawowych i trzy dotyczące roli sprężystości w chorobach przewlekłych. W każdym
przypadku przedstawiamy problem badawczy i hipotezy, charakterystykę uczestników,
wykorzystane metody, wyniki wraz z dyskusją.
Badania podstawowe
Ocena stresu jako wyzwania - aktywność a sprężystość psychiczna i pozytywny afekt.
Badania podstawowe nad mechanizmami sprężystości psychicznej prowadzone przez nasz
zespół powiązane są z problematyką funkcji pozytywnych emocji ujawniających się w
sytuacji stresu (Folkman, Moskowitz, 2000). W laboratoryjnym badaniu eksperymentalnym2
(Kaczmarek, 2009) udział wzięło 77 osób w wieku 21-29 lat przy średniej 24 lata. Badani
wykonywali zadanie arytmetyczne w warunkach presji czasu oraz obecności nagrody za
dobre wykonanie (udział w losowaniu nagrody pieniężnej). Pomiarowi podlegało ciśnienie
krwi i częstotliwość skurczów serca, które wykazały istotny wzrost pobudzenia
fizjologicznego w sytuacji eksperymentalnej charakterystyczny dla reakcji stresowej. Wśród wykorzystanych metod znajdowała się Skala Uczuć Pozytywnych i Negatywnych w adaptacji
Brzozowskiego (1995), dostosowana do kontekstu laboratoryjnego wersja Kwestionariusza
Oceny Stresu (Włodarczyk, Wrześniewski, 2005; Kaczmarek, 2007) i Skala Sprężystości
Psychicznej (Block, Kremen, 1996; Kaczmarek, 2007).
Opierając się na modalnym modelu emocji (Gross, Thompson, 2007) oczekiwano, że
źródłem pozytywnych emocji w sytuacji stresu będzie u osób o wysokim poziomie
sprężystości psychicznej ocena stresu jako wyzwania. Odwołano się do bardziej szczegółowej
konceptualizacji wyzwania (Włodarczyk, Wrześniewski, 2005), w której wyróżnia się dwa
jego typy: zorientowany na aktywność (wyzwanie-aktywność) lub na bierne oczekiwanie
pomyślnego rozwoju sytuacji stresowej (wyzwanie-pasywność). We wcześniejszych
badaniach nie udało się wykazać związku oceny stresu jako wyzwania ze sprężystością
psychiczną (Tugade, Fredrickson, 2004). Tym razem oczekiwano, że wyróżnienie bardziej
szczegółowej kategorii wyzwanie-aktywność pozwoli wyjaśnić związek pomiędzy
sprężystością psychiczną a pozytywnym afektem w sytuacji stresu. Uzyskane wyniki analizy
mediacji były zgodne z tą hipotezą. Wykazano, że nie każda forma pozytywnej oceny stresu
wchodzi w skład mechanizmu generowania pozytywnego afektu przy udziale sprężystości
psychicznej. Związek wystąpił jedynie z typem oceny poznawczej, który we wcześniejszych
badaniach stanowił predyktor pomyślnej adaptacji (Włodarczyk, Wrześniewski, 2005).
Sugeruje to, że konstrukt sprężystości psychicznej nie jest „magnesem” przyciągającym
wszystko to, co pozytywne. Raczej należy oczekiwać, że sprężystość psychiczna warunkuje
elastyczność wykorzystania tych dróg adaptacji, które przekładają się na lepsze
przystosowanie. Pozytywne emocje mogą być zatem również elastycznie wykorzystywane w
tych sytuacjach, w których sprzyjają problemowemu radzeniu sobie, nie zaś jako rezultat
obronnego zaprzeczania konieczności podejmowania wysiłków zaradczych. Pozytywna emocjonalność a sprężystość psychiczna. Wzajemny związek pomiędzy
sprężystością psychiczną a pozytywną emocjonalnością, czyli ogólną tendencją do częstego
doświadczania emocji pozytywnych, stwierdzono w badaniach Nadolskiej (2007). Zgodnie z
hipotezą Barbary Fredrickson związek pomiędzy pozytywnymi emocjami oraz zasobami ma
charakter wstępującej spirali, gdzie skutek wpływa zwrotnie na źródło swych przyczyn
(Fredrickson, 2001). Wysoki poziom sprężystości psychicznej ułatwia doświadczanie
pozytywnych stanów afektywnych. Z kolei częste doświadczanie pozytywnych emocji
dodatkowo (zwrotnie) może sprzyjać dalszemu rozwojowi sprężystości psychicznej.
W badaniach Nadolskiej wzięło udział 40 studentów nauk społecznych (20 kobiet i 20
mężczyzn) w wieku od 20 do 26 lat. Do badania pozytywnej emocjonalności zastosowano
Skalę Uczuć Pozytywnych i Negatywnych w adaptacji Brzozowskiego (1995). Skala ta w
zależności od instrukcji pozwala na pomiar afektu jako stanu bądź dyspozycji. W badaniach
Nadolskiej mierzona była dyspozycja afektywna. Sprężystość psychiczną zmierzono przy
użyciu Skali Sprężystości Psychicznej (Block, Kremen 1996; Kaczmarek 2007).
Korelacja pomiędzy pozytywną emocjonalnością a sprężystością psychiczną była
dodatnia i wysoka, r = 0,63, p < 0,013
. Analiza regresji wielokrotnej wykazała, że znaczącym
predyktorem sprężystości jest pozytywna emocjonalność, ß = 0,66, R
2
= 0,36, F = 36,00; p <
0,001. Gdy zgodnie z hipotezą wstępującej spirali odwrócono kierunek analizy i testowano
predyktory pozytywnej emocjonalności stwierdzono, że sprężystość psychiczna pozwala w
znaczącym stopniu przewidywać występowanie pozytywnego afektu, ß = 0,73, R
2
= 0,54, F =
27,00; p < 0,001. Rezultat ten jest zgodny z wynikami wcześniejszych badań w których
wykazano, że sprężystość psychiczna sprzyja pozytywnej emocjonalności i ją umacnia.
Można zatem oczekiwać na podstawie tego, co wiadomo o budującej i prozdrowotnej
funkcji pozytywnych emocji (Fredrickson, 1998; Pressman, Cohen, 2005), że tendencja do
aktualizowania pozytywnych uczuć obserwowana u osób o wysokim poziomie sprężystości
psychicznej może wzmacniać wytrwałość i elastyczny sposób radzenia sobie z wymaganiami
życia.
Znaczenie sprężystości psychicznej w chorobach przewlekłych
Zdolność przezwyciężenia negatywnych doświadczeń i pozytywnego
przewartościowania sytuacji życiowej jest szczególnie potrzebna osobom zmagającym się ze
stresem choroby nowotworowej w różnych jej fazach. Zależy to jednak od percepcji choroby,
reakcji emocjonalnych, postaw względem leczenia oraz od zasobów osobistych i społecznych.
Oprócz wyników systematycznych badań empirycznych (przedstawionych poniżej) dowodów
na to dostarczają świadectwa powszechnie znanych osób, które skutecznie walczyły przez
wiele lat z rakiem (Kolberger, 2004) i wygrały z nim (Durczok, 2005; Kofta, 2003).
Badania wskazują, że można wyodrębnić skuteczne i nieskuteczne strategie
przystosowania do choroby nowotworowej (Juczyński, 2000; Derogatis, 1986; Matthew i in.,
2001). W badaniach podłużnych wykazano, że dystansowanie się i „bagatelizowanie” oraz
odejście od problemu nowotworowego związane było z lepszym przystosowaniem do
choroby, dłuższym czasem przeżycia i przeciwdziałało poczuciu utraty nadziei. Wyniki badań
(Juczyński, 2000) pokazują, że strategie radzenia sobie i przystosowania do różnych etapów
choroby są bardzo zindywidualizowane. Nie udało się wykryć powszechnie funkcjonujących
prozdrowotnych i antyzdrowotnych strategii. Wyjątek stanowi korzystne działanie postawy
„ducha walki”, obejmujące aktywne przeciwstawianie się chorobie i niekorzystne działanie
strategii związanych z poddaniem się, bezradnością i lękowym zaabsorbowaniem.
Szczególnie ważnymi cechami osobowości biorącymi udział w procesie przystosowania się do choroby nowotworowej okazały się poczucie kontroli nad zdrowiem i życiem, poziom
samoakceptacji, poziom nadziei i posiadanie dobrze funkcjonujących sieci wsparcia
społecznego.
Satysfakcja z życia i strategie radzenia sobie z chorobą nowotworową a sprężystość
psychiczna. Współcześnie coraz więcej uwagi poświęca się badaniom związanym ze
wzbudzaniem pozytywnych emocji (Sęk, 2008). Strategia określona jako „nasycanie
zwykłych zdarzeń pozytywnym znaczeniem” występuje bardzo często wśród pacjentów
onkologicznych, którzy skutecznie radzą sobie z chorobą. Może także występować forma
znajdowania korzyści w wydarzeniach stresowych, co jest bliskie pozytywnemu
przewartościowaniu i konsekwentnie wiąże się z pozytywnym afektem. Próbą włączenia się
do tego nurtu poszukiwania skutecznych form adaptacji do choroby nowotworowej były
badania nad rolą sprężystości psychicznej w stosowaniu korzystnych i niekorzystnych dla
dobrostanu strategii radzenia sobie ze stresem po mastektomii (Marzec, 2008; Sęk,
Kaczmarek, Marzec, 2009). Głównym celem tych badań było wykazanie mediującej roli strategii radzenia sobie ze
stresem choroby w pozytywnym działaniu sprężystości psychicznej. Oczekiwano, że związek
pomiędzy sprężystością psychiczną a satysfakcją z życia u pacjentek onkologicznych można
wyjaśnić częstszym stosowaniem przez osoby o wysokiej sprężystości psychicznej
pozytywnego przewartościowania.
W badaniu wzięły udział uczestniczki Akademii Walki z Rakiem, które korzystały z
grupy wsparcia w kompleksowym leczeniu raka piersi. Zbadano 30 kobiet w wieku 28-69 lat
przy średniej wieku 54 lata. Czas trwania choroby wynosił średnio 3,6 lat. W badaniach tych
wykorzystano między innymi Skalę Zadowolenia z Życia (Diener i in., 1985; Juczyński,
2001) i Skalę Sprężystości Psychicznej (Block, Kremen, 1996; Kaczmarek, 2007). Ponadto
wykorzystano Skalę Psychicznego Przystosowania się do Choroby Nowotworowej (MentalAdjustment to Cancer Scale) (Juczyński, 2001), która mierzy następujące strategie radzenia
sobie: 1. stoicką akceptację, fatalizm co wiąże się z uznaniem powagi choroby i
nieodwracalnością losu, 2. unikanie, zaprzeczanie, 3. pozytywne przewartościowanie, 4.
bezradność i beznadziejność, bierne poddanie się sytuacji choroby, 5. walkę z chorobą,
postawę ducha walki, traktowanie, choroby jako wyzwania i 6. ruminację, zaabsorbowanie
lękowe, stałe myślenie o chorobie, sprawdzanie stanu zdrowia, obserwowanie, koncentrację
na objawach. Hipotezy testowano przy użyciu metody efektów pośrednich wykorzystującej
resampling (Preacher, Hayes, 2008).
Stwierdzono, że pozytywne przewartościowanie jest mediatorem pomiędzy
sprężystością psychiczną i satysfakcją z życia, a = 0,39, p = 0.02, b = 0,38, p = 0.04, c = 0,32,
p = 0,08, c’= 0,16, p = 0,37, 95% CI [0,01; 0,36]4
. Im wyższą sprężystością psychiczną
cechują się pacjentki tym wyższą uzyskiwały satysfakcję z życia dzięki temu, że częściej
korzystały z pozytywnego przewartościowania jako strategii radzenia sobie ze stresem.
Ponadto zaobserwowano, że wyższa sprężystość psychiczna hamuje związane z niższą
satysfakcją z życia poczucie beznadziejności i bezradności, a = - 0,67, p < 0.01, b = - 0,64, p
< 0.01, c = 0,32, p = 0,08, c’= - 0,11, p = 0,58, z = 2,65, p < 0.01, 95% CI [0,18; 0,83] oraz
zaabsorbowanie lękowe, a = - 0,47, p < 0.01, b = - 0,38, p = 0.05, c = 0,32, p = 0,08, c’= 0,13,
p = 0,47, z = 1,67, p = 0,09, 95% CI [0,001; 0,55]. Wyniki tych badań ukazują, że zgodnie z
oczekiwaniami sprężystość psychiczna pomaga oderwać się od negatywnych doświadczeń
(efekt bounce-back) (Fredrickson, 2001) oraz odnaleźć pozytywne znaczenie negatywnych
wydarzeń. Sprężystość psychiczna pełni funkcję hamującą procesy negatywne oraz sprzyja
zastępowaniu ich procesami promującymi pozytywne emocje.
