Streszczenie
Tematyka ekonomii behawioralnej w ostatnich latach staje się coraz szerzej znana,
a jej założenia torują sobie drogę w powszechnej świadomości. Znaczny wzrost zainteresowania jej założeniami nastąpił po przyznaniu w 2017 r. Richardowi H. Thalerowi Nagrody
Banku Szwecji im. Alfreda Nobla w dziedzinie nauk ekonomicznych za jego wkład w ekonomię behawioralną. Celem opracowania jest próba zaprezentowania obszarów badań ekonomicznych, w których zastosowanie znalazła dziedzina ekonomii behawioralnej. Dokonano
przeglądu literatury, wskazano obszary budzące kontrowersje nie tylko wśród teoretyków,
ale również w środowiskach biznesowych. Wskazano przykłady zachowań nieracjonalnych
z punktu widzenia klasycznych zasad teorii ekonomicznych, zarówno po stronie konsumenta, jak i producenta.
Słowa kluczowe: ekonomia behawioralna, ekonomia neoklasyczna, eksperyment ekonomiczny, emocje, obserwacje
Wprowadzenie
Ekonomia behawioralna stała się spoiwem łączącym teorię ekonomii klasycznej i neoklasycznej z psychologicznymi modelami zachowań ludzkich weryfikowanymi eksperymentalnie, zwłaszcza w zakresie badania motywacji. Pierwsze związki między nimi
Adres e-mail: piotr.niemcewicz@gmail.com
10 Problemy współczesnej ekonomii
zostały odkryte już w latach czterdziestych XX wieku, ale nie rozwinięto wówczas
badań akademickich (Moglia, 2013). W odróżnieniu od klasycznego pojmowania
motywów wyboru ekonomicznego, koncepcje ekonomii behawioralnej, odrzucające
prymat racjonalności na rzecz motywów emocjonalnych, wspierane są narzędziami
neuronauki kognitywnej (Naqvi, Shiv, Bechara, 2016). W niniejszym artykule dokonano przeglądu dostępnej literatury i wybrano przykłady ilustrujące różne punkty widzenia zarówno zwolenników, jak i przeciwników paradygmatów ekonomii behawioralnej.
Dokonano próby określenia, czy ekonomia behawioralna stoi w opozycji do ekonomii
neoklasycznej, czy też jest uzupełnieniem miejsc, których nie da się opisać, stojąc na
gruncie klasycznego definiowania zjawisk zachodzących na rynku. Dla zapoznania się
z aktualnie dostępną literaturą przedmiotu dokonano przeglądu baz danych: EBSCO,
Google Scholar, Scopus i Research Starters, a także dostępnych źródeł encyklopedycznych, dostarczających ścisłych definicji używanych pojęć. W celu dotarcia do artykułów źródłowych przeanalizowano bibliografię wybranych publikacji.
1. Ekonomia behawioralna – geneza
Historycznych korzeni behawioryzmu George Graham doszukuje się u brytyjskich
empirystów: Johna Locke’a i Davida Hume’a (Graham, 2017). Behawioryzm cieszył
się największą popularnością aż do początków rewolucji w kogniwistyce (Bechtel,
Graham, Balota, 1998). Od tamtych czasów behawioryzm stał się doktryną, która
przez jednych badaczy jest odrzucana, przez innych zaś rozwijana, łączona z innymi
dziedzinami. Behawioryzm w aktualnej postaci zajmuje się stosowaniem metod
badawczych wykorzystywanych w naukach przyrodniczych do badania ludzkiej
psychiki, ze szczególnym uwzględnieniem zależności statystycznych między pojawiającymi się bodźcami a reakcjami na nie. Ekonomia behawioralna jest dziedziną zajmującą się weryfikowaniem założeń ekonomii neoklasycznej i klasycznej
na podstawie wyników badań z dziedziny psychologii i socjologii. Ekonomia neoklasyczna, nurt dominujący w XX wieku, wywodząca się z prac takich ekonomistów, jak William Jevons i Alfred Marshall, stała się nauką sformalizowaną, szeroko
wykorzystującą aparat matematyczny i narzędzia analityczne. Akceptacja poglądów
Vilfredo Pareto doprowadziła do porzucenia wiązania teorii ekonomicznych z psychologią, odrzucono poglądy Adama Smitha, Alfreda Marshalla i Johna M. Keynesa
na temat tego, jak ludzie myślą o zachowaniu (Camerer, Loewenstein, 2003). 
11 Piotr Niemcewicz
Ekonomia behawioralna – hybryda teorii i eksperymentu
Idealizowane przypadki doskonałej konkurencji i pełnej informacji zostały
z czasem wyparte bardziej realistycznymi modelami zakładającymi występowanie
nieidealnej konkurencji i niekompletnej informacji. W miejsce idealnej racjonalności wyborów stają się widoczne pojęcia związane z psychologią, neuronauką i socjologią. Pojawia się nazwa ekonomia behawioralna. W modelach ekonomicznych
zaczynają funkcjonować ograniczenia związane z emocjami, zdolnościami jednostek, wpływem na otoczenia i środowiska na dokonywane wybory. Milton Friedman
w 1953 roku w eseju O metodologii ekonomii pozytywnej zawarł stwierdzenie, że
teorii naukowych nie można oceniać ze względu na prawdziwość ich założeń, lecz
według ich przydatności do dokonywania dokładnych predykcji (Friedman, 1953).
W kolejnych latach wykazano, że na gruncie teorii racjonalnych oczekiwań nie
można objaśnić, dlaczego na przykład (Solek, 2010):
– stopa zwrotu z akcji jest, przeciętnie rzecz biorąc, wyższa niż z obligacji,
również po uwzględnieniu różnic w poziomie ryzyka (jest to tzw. equity
premium puzzle),
– wartość przypisywana danemu obiektowi różni się w zależności od tego,
czy dana osoba je posiada, czy też nie (inaczej mówiąc, skłonność do
zapłaty nie jest równa skłonności do akceptacji – tzw. efekt posiadania),
– ludzie silniej reagują na względne, a nie absolutne zmiany wartości, przykładowo podniesienie ceny o pewną kwotę ma większy wpływ na podjęcie decyzji o odłożeniu zakupu, gdy początkowa cena była niska, niż przy
wyższej cenie początkowej,
– na użyteczność ma wpływ porównanie z innymi osobami w podobnej
sytuacji,
– konsumenci niekiedy odraczają przyjemność w czasie, zamiast ją przyspieszyć, wbrew zasadzie dodatniej stopy preferencji czasowej,
– decydenci biorą pod uwagę koszty utopione, zamiast je ignorować,
– na wielu rynkach powstają bańki spekulacyjne, skoro cena aktywów odzwierciedla ich wartość i uwzględnia wszystkie istotne informacje (np. uzyskane z analizy fundamentalnej spółek giełdowych).
Szukając alternatywnych do szkoły neoklasycznej teorii, które mogłyby
udzielić odpowiedzi na powyższe pytania, w 1955 roku Herbert Simon, uważając,
że jednostki podejmują decyzje nie posiadając pełnej informacji oraz nie mogąc
w pełni jej przetworzyć, zaproponował teorię ograniczonej racjonalności, zgodnie
z którą konsumenci zadowalają się osiągnięciem wystarczająco satysfakcjonującego poziomu użyteczności, w miejsce teoretycznie maksymalnego (Simon, 1955). 
12 Problemy współczesnej ekonomii
Podobna teoria, opisująca producentów, została sformułowana przez Harveya
Leibensteina jako teoria nieefektywności-X. Wynika z niej, że producenci nie wybierają najtańszych metod produkcji, a więc w rozumieniu klasycznym dopuszczają
się marnotrawstwa zasobów (Leibenstein, 1966). Prace, które powstawały w tamtym
okresie, doprowadziły do zdefiniowania nowego nurtu, nazwanego ekonomią behawioralną, która miała za zadanie wyjaśnić anomalie niedające się wyjaśnić metodami dostępnymi w nurcie ekonomii neoklasycznej. W tym celu do klasycznego
modelu ekonomicznego dodano podstawy psychologii opisujące zachowania ludzi
oraz obserwacje eksperymentalne weryfikujące założenia teoretyczne. Do najważniejszych prac, w mojej opinii, należą Ekonomia eksperymentalna: teoria wartości
narzuconej (Smith, 1976), wprowadzająca zasady przeprowadzania eksperymentów,
Teoria perspektywy (Kahneman, Tversky, 1979), opisująca procesy decyzyjne w warunkach niepewności oraz praca W kierunku pozytywnej teorii wyboru konsumenta
(Thaler, 1980). Ze względu na obszerność badań oraz zróżnicowanie analizowanych
aspektów, ekonomia behawioralna nie jest kompleksową szkołą, a raczej otwartym,
hybrydowym zbiorem teorii, koncepcji i szkół, takich jak szkoła Carnegie (Herbert
Simon), szkoła Michigan (George Katona), ekonomia psychologiczna (uhonorowana przyznaniem w 2002 roku Nagrody Nobla w dziedzinie ekonomii dla Daniela
Kahnemana), makroekonomia behawioralna (George Akerlof), teoria ewolucyjna
(Richard Nelson, Sidney Winter), finanse behawioralne (Richard Thaler, nagroda
Nobla w 2017 r.), ekonomia eksperymentalna (Nagroda Nobla w 2002 r. dla Vernona
L. Smitha) (Tomer, 2007). Ekonomiści behawioralni powrócili do korzeni ekonomii, do prac Adama Smitha, który zwracał uwagę na moralność w postępowaniu
jednostek, na kierujący ludźmi altruizm. Te fundamenty zostały z biegiem czasu
porzucone w ramach ortodoksyjnego głównego nurtu ekonomii, powrót do nich jest
wynikiem pojawienia się nowych teorii bazujących na badaniach rzeczywistych
zachowań. Aktualnie opisywane są interakcje między indywidualnymi wyborami
a nawykami i instytucjami (Brette, Lazaric, da Silva, 2017).
2. Zachowanie „nieracjonalne” uczestników rynku – przykłady
Koncepcja homo œconomicus zakłada, że człowiek jako jednostka działa racjonalnie,
dążąc zawsze do maksymalizacji zysków (producent) i użyteczności (konsument),
osiąganych w wyniku dokonywania wyborów ekonomicznych, przy danych nakładach. Paradygmat człowieka ekonomicznego, wykreowany przez Johna Stuarta Milla 
13 Piotr Niemcewicz
Ekonomia behawioralna – hybryda teorii i eksperymentu
na bazie prac Adama Smitha, zakłada, że zachowanie ludzkie jest rozsądne, człowiek
kieruje się swoim egoistycznym interesem, a jego wybory są racjonalne, gdyż oparte
na pełnej informacji. W rzeczywistości okazało się jednak, że ludzie nie podejmują racjonalnych decyzji ekonomicznych, popełniają błędy, dokonując wyborów, nie
kontrolują swoich zachowań, jednym słowem nie postępują tak, jak wynika z teorii
szkoły klasycznej. Obserwacje poczynione na gruncie ekonomii behawioralnej zaburzyły dwa filary, na bazie których powstała koncepcja homo œconomicus: interes
własny i racjonalność wyboru (Kesternich, Reif, Rübbelke, 2017). Można znaleźć
wiele przykładów na poparcie twierdzenia, że człowiek nie zawsze działa z egoistycznych, racjonalnych ekonomicznie pobudek, co dotyczy zarówno konsumentów,
jak i producentów; poniżej wskazano kilka wybranych.
Jako przykład nieracjonalnego ekonomicznie zachowania konsumentów można
wskazać zakupy produktów z certyfikatami fair trade. Sprawiedliwy handel, fair
trade, jest międzynarodowym ruchem konsumentów, firm handlowych i spółdzielni
produkcyjnych, celem działania którego jest ułatwienie dostępu producentów z krajów
Południa do konsumentów z krajów Północy. Dążąc do wyeliminowania ubóstwa,
fair trade głosi, że naczelną zasadą działania jest uznanie prymatu człowieka nad
zyskami. Konsumenci, często z pobudek ideowych, są skłonni zapłacić większą sumę
za kupowany produkt opatrzony certyfikatem niż za analogiczny produkt spoza sieci
fair trade. W miejsce niższej ceny konsument zyskuje dobre samopoczucie i spokojne
sumienie, wynikające z poczucia udziału w sprawiedliwym podziale dóbr i wspieraniu gospodarek ubogich krajów (O’Connor, Sims, White, 2017).
Innym przykładem z tej samej grupy zachowań był bojkot produktów koncernu
Maspex w sierpniu 2017 roku po pojawieniu się reklam napojów energetycznych
Tiger, uznanych powszechnie za oburzające i obrażające powstańców warszawskich.
Klienci bojkotowali wszystkie napoje firmy, której praktyki uznane zostały za nieetyczne. Do protestów dołączyło Polskie Radio i grupa Lotos, rezygnująca ze sprzedaży produktów na stacjach paliw (money.pl, 2017). Po wybuchu skandalu koncern
wydał oświadczenie z przeprosinami i przelał na rzecz powstańców kwotę 500 tys. zł.
Protestujący zyskali wówczas poczucie ukarania nieetycznego producenta, rezygnując z zakupu jego produktów, jednak po krótkim czasie tendencja spadkowa sprzedaży została przełamana, a nawet nastąpił wzrost sprzedaży (wirtualnemedia.pl, 2017).
Analogiczną ilustracją takiego zachowania jest ostentacyjne niszczenie produktów. Bojkot polskiego browaru Ciechan ze względu na różnice światopoglądowe
właściciela i grupy konsumentów charakteryzował się ostentacyjnym, publicznym
wylewaniem piwa produkowanego przez ten browar. W efekcie okazywano nega-
14 Problemy współczesnej ekonomii
tywne emocje, ale ze względu na fakt wcześniejszego zakupu produktów, z punktu
widzenia producenta, wpływy nie zmieniły się, a po pewnym czasie protesty ucichły.
Działanie w tym przypadku nie przyniosło zakładanych efektów ekonomicznych,
a nawet osiągnięto efekt przeciwny do zamierzonego, jedynie zaspokojono potrzebę
protestu uczestników bojkotu ideologicznego (wirtualnemedia.pl, 2017).
Zbliżone egzemplifikacje można znaleźć dla nieracjonalnego zachowania producentów. Dobrą ilustracją takiego przypadku jest odmowa wykonania wydruku
plakatów (Polska) pomimo prawnego obowiązku wykonania usługi i narażenia się
na zarzut popełnienia wykroczenia i karę grzywny (PAP, 2017) oraz odmowa obsłużenia klienta w pizzerii (USA), co w konsekwencji doprowadziło do zamknięcia
lokalu, ale również zorganizowania zbiórki publicznej dla właścicieli zakończonej
zebraniem kwoty ponad 840 tys. USD (Deptuła, 2015). Oba działania miały podłoże
światopoglądowe. W tych przypadkach producenci (usługodawcy) zrezygnowali
z zysku na rzecz zgodności z wyznawanymi zasadami i przekonaniami religijnymi. Stracili zysk, część klientów, w zamian zachowując poczucie życia w zgodzie
z uniwersalnymi, wyznawanymi wartościami. Efektem ubocznym było zyskanie
nowych klientów wyznających te same zasady.
Przykład stosowania w praktyce zasady work-life balance wskazuje, że część
pracodawców rezygnuje z krótkoterminowych zysków i akceptuje spadek wydajności pracowników wiedząc, że zbudowanie harmonii na linii praca–życie prywatne
nie jest łatwe, zwłaszcza w okresie dorastania dzieci. Według badań brytyjskich,
z biegiem czasu obecność małych dzieci w domu traci jednak na znaczeniu (White,
Hill, McGovern, Mills, Smeaton, 2003). W dłuższej perspektywie pracodawca ma
szansę uzyskać (hipotetycznie) lojalność, podziw i szacunek pracowników.
Dla wielu pracodawców naturalnym jest zaangażowanie się w działalność
na rzecz społeczności lokalnych lub w projekt o znaczeniu ogólnospołecznym,
co definiuje się jako społeczną odpowiedzialność przedsiębiorstw (Kaczmarek,
2013). Podejmowanie decyzji strategicznych i działań, które mają korzystny wpływ
zarówno na zysk firmy, jak i wzrost dobrobytu społecznego, w tym wypadku może
się odbywać nawet kosztem zysku firmy. Konsekwencja w tego typu działaniach
prowadzi do budowy reputacji przedsiębiorstwa i zaufania do firmy. Czy jednak
rzeczywiście powyższe przykłady wskazują na nieracjonalność? Czy też słowo nieracjonalność nie powinno zostać ujęte w cudzysłów? To, co wydaje się nieracjonalne
jednej osobie, dla drugiej jest działaniem racjonalnym. Na dokonywane na całym
świecie codziennie wybory mają wpływ nie tylko matematyczne równania rozliczające koszty i przychody po stronie finansów, ale również aspekty niemierzalne: 
15 Piotr Niemcewicz
Ekonomia behawioralna – hybryda teorii i eksperymentu
wychowanie, etyka, religia, wyznawane wartości. Postępowanie zgodnie z zasadami,
które są częścią jednostki, jest wartością dodatkową, a dla uczestnika rynku może
być nie mniej ważną od osobistej korzyści.
3. Krytyka i zarzuty wobec ekonomii behawioralnej
Kontrowersje, które wywołują badania prowadzone w ramach eksperymentów pod
szyldem ekonomii behawioralnej, dotyczą przede wszystkim niespójności koncepcji
i teorii wysnuwanych w ramach tego nowego nurtu w ekonomii. Część zarzutów wywołana jest zapewne niechęcią do odrzucania tego, co latami było traktowane jako
pewnik, część z nich wynika z krytycznego podejścia do uwzględniania w analizie
kryteriów, które są trudno mierzalne, jak na przykład wpływ otoczenia społecznego
i wywieranych nacisków na wybory dokonywane przez jednostki. Fundamentalne
zasady przeprowadzania eksperymentów ekonomicznych zbudowane przez Vernona
Smitha rozwiązywały problemy, z którymi borykały się laboratoria ekonomiczne:
wprowadzono gratyfikację finansową powiązaną z wyborami dokonywanymi przez
uczestników eksperymentów oraz wprowadzono kontrolę ich preferencji, co przybliżało warunki laboratoryjne do rynkowych (Smith, 1976). Wspomniane eksperymenty mogą być prowadzone w warunkach laboratoryjnych lub polowych. Wykazanie
korelacji między nimi wymaga prowadzenia obu typów badań, co może wywołać
pytania o celowość dublowania obserwacji. Z drugiej strony trudno uwzględnić
powiązanie wszystkich emocji, które mogą mieć wpływ na zachowanie konkretnego człowieka w konkretnym miejscu i czasie z jego preferencjami dotyczącymi wyboru, gdyby pomiar był prowadzony w nieco tylko zmienionych warunkach.
Nawet badanie laboratoryjne może różnić się w zależności od warunków fizycznych
panujących w pomieszczeniu, takich jak temperatura, hałas, nasłonecznienie. Stąd
powtarzalność eksperymentu również stoi pod znakiem zapytania. Podnoszone jest
również wyciąganie uogólnionych wniosków na podstawie badań pojedynczych
przypadków, które można traktować jako odchylenie, a nie normę, a statystycznie można je odrzucić, co wykazał Eugene Fama już w 1998 roku (Fama, 1998),
a w ostatnich latach do zarzutów odniósł się również Colin Camerer, który w artykule polemicznym odrzucił krytykę ekonomii eksperymentalnej autorstwa Stevena
Levitta i Johna Lista (Camerer, 2011).
Również badania procesów podejmowania decyzji prowadzone w ramach neuroekonomii, wspierane przez techniki neuronauki poznawczej, takie jak obrazowa-
16 Problemy współczesnej ekonomii
nie funkcjonalne obszarów mózgu, pozwala na szukanie związków między jego
stanami a stanami umysłu. Krytycy neuroekonomii zgadzają się z wykazywanymi
korelacjami aktywności między obszarami mózgu, jednak podważają możliwość
jednoznacznego wykazania ciągów przyczynowo-skutkowych zachowań. Te zarzuty
zostaną zapewne rozwiązane wraz z rozwojem technologii, takich jak EEG (elektroencefalografia), MEG (magnetoencefalografia), fMRI (funkcjonalne obrazowanie
metodą rezonansu magnetycznego), pozytronowa tomografia emisyjna, GSR (reakcja
skórno-galwaniczna), pomiar tętna, oraz pojawieniem się nowych metod badawczych (Morin, 2011). Metod nieinwazyjnego obrazowania aktywności mózgu jest
mnóstwo, a ich znajomość może prowadzić do świadomego fałszowania wyników
badań, a to z kolei może być podstawą do odrzucenia części z nich. Krytycy badań
zachowań konsumentów podnoszą również etyczny aspekt badań zachowań metodami neuromarketingu, który może służyć wzmocnieniu manipulowania siły przekazu
marketingowego. Z odkrytego w ramach ekonomii behawioralnej efektu ramowania
wynika, że ten sam fakt może zostać odebrany pozytywnie lub negatywnie w zależności od tego, jak zostanie przedstawiony, co obrazowane jest na przykładzie
szklanki, która może być w połowie pełna albo w połowie pusta. W zależności od
opisu sytuacji, zdanie ludzi na ten sam temat może się zmienić, a stąd już tylko krok
do manipulacji zachowaniami i kreowania wyborów (Ledgerwood, 2013).
Podsumowanie
W 2017 roku laureatem Nagrody Banku Szwecji im. Alfreda Nobla w dziedzinie
nauk ekonomicznych został Richard H. Thaler za wkład w ekonomię behawioralną.
Jego badania pozwoliły połączyć analizę procesu podejmowania decyzji ekonomicznych z badaniami psychologicznymi. Thaler wykazał, że ludzie nie zawsze działają
racjonalnie, mają problemy z samokontrolą, a na zachowanie jednostek wpływają
preferencje społeczne (Nobelprize.org, 2017). Zapytany przez dziennikarzy o to,
w jaki sposób wyda 9 milionów koron nagrody, odpowiedział, że „w najbardziej
irracjonalny sposób, w jaki tylko będzie to możliwe” (PAP, 2017). W 2002 roku
Nagrodę Nobla odebrali Daniel Kahneman i Vernon L. Smith w innych dziedzinach
należących również do nurtu ekonomii behawioralnej: psychologii ekonomicznej
i ekonomii eksperymentalnej. Z faktu podkreślania przez Fundację Noblowską, że
nagroda w dziedzinie ekonomii przyznawana jest za osiągnięcia mające bezpośredni
wpływ na życie człowieka, należy wnioskować, że ekonomia behawioralna zna-
17 Piotr Niemcewicz
Ekonomia behawioralna – hybryda teorii i eksperymentu
lazła się w głównym nurcie współczesnej ekonomii. Można się z jej założeniami
zgadzać lub polemizować, nie można jej pomijać. Jednocześnie należy zauważyć, że
poszczególne dziedziny nauki nie są już rozłączne, a stają się synergicznie przenikające nawzajem. Podobnie jednostki ludzkie, w miarę zdobywania doświadczenia,
adaptują się do zmiennych warunków otoczenia, również patrząc pod kątem zachowań rynkowych. Wzajemne przenikanie różnych dziedzin nauki i czerpanie z ich
paradygmatów powinno pozwolić na wypracowywanie nowych, dokładniejszych
modeli opisujących zachowanie jednostki w otoczeniu rynkowym. Przyszłości ekonomii behawioralnej, po zaakceptowaniu założeń, że decyzje podejmowane przez
ludzi wynikają z różnych motywacji, z których wiele nie posiada racjonalnego sensu
ekonomicznego, należy dopatrywać się w kluczowym uzupełnianiu zasad ekonomii
klasycznej i neoklasycznej. Ludzie używają rozumu, ale ich wybory nie są w pełni
racjonalne. Stosowanie psychologicznych opisów ludzkich zachowań, wspartych
eksperymentami ekonomicznymi w opracowywaniu modeli dokonywania wyborów
opartych o założenia behawioralne, może pozwolić na osiąganie przez organizacje
zakładanych celów ekonomicznych, społecznych czy produkcyjnych dzięki lepszemu zrozumieniu i przewidywaniu często nieracjonalnych decyzji, które mogą być
podejmowane przez szeroko rozumianych uczestników rynku.
