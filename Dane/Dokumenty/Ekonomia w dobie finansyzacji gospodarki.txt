I. Uwagi wstępne
Pod koniec pierwszej dekady XXI w. wraz z początkiem tego, co określane
jest niekiedy mianem największego kryzysu od czasu Wielkiego Kryzysu, uległa znacznemu ożywieniu dyskusja na temat kondycji nauk ekonomicznych,
a zwłaszcza ekonomii w rozumieniu nauki odkrywającej i tworzącej teoretyczne podstawy polityki makroekonomicznej. Spektrum poglądów i stanowisk
prezentowanych w ramach tej dyskusji ograniczone jest dwoma ekstremami.
Jedno tworzą opinie, które ocierają się, czy wręcz mogą być potraktowane
jako wyraz współczesnego antyekonomizmu1
. Ta, tak stara jak sama ekonomia, idea sprowadza się do negacji użyteczności i naukowości ekonomii, a nawet oskarżania jej (a w zasadzie nie tyle samej ekonomii, ile ekonomistów)
o przyczynianie się, przez lansowanie niesłusznych koncepcji, do powstawania
czy narastania różnych negatywnych zjawisk społecznych. Współczesny antyekonomizm rzadko przyjmuje postać skrajną – prowadzącą do negowania
naukowego statusu ekonomii. Współczesny antyekonomizm raczej wyraża się
w kwestionowaniu pewnego sposobu postrzegania i analizowania zjawisk gospodarczych, typowego zwłaszcza dla ekonomii głównego nurtu. Reprezentowany jest nie tylko przez osoby spoza środowiska ekonomicznego, lecz także
przez niektórych ekonomistów, a zwłaszcza tych związanych z najbardziej radykalnymi ogniwami ekonomii alternatywnej.
Drugie ekstremum w dyskusjach o kondycji ekonomii wiąże się z poglądami, które nie tylko świadczą o ekonomicznym imperializmie kojarzonym z rozszerzaniem analizy ekonomicznej na inne obszary życia społecznego niż te,
które mieszczą się w sferze gospodarczej, oraz z włączaniem narzędzi analizy
ekonomicznej do arsenału badawczego innych nauk społecznych, ale mogą być
uznane za wyraz triumfalizmu. Ekonomiczny triumfalizm to, w interpretacji autora, postrzeganie ekonomii jako nauki bezdyskusyjnej w swych ustaleniach, a zarazem przypisywanie jej wyższości w stosunku do innych nauk
społecznych3
. Ekonomiczny triumfalizm to także wiara w koniec historii na
niwie ekonomicznej, związany z upadkiem systemu gospodarek centralnie
zarządzanych i powszechnością rozwiązań rynkowych, czego wyrazem jest
m.in. idea określana w skrócie jako TINA (There is no alternative).
Prezentowane opracowanie stanowi swoiste résumé poglądów i zainteresowań autora zarówno pewnymi aspektami kryzysu i przeobrażeń współczesnej
gospodarki rynkowej, które znajdują wyraz w idei finansyzacji gospodarki, jak
i rozwojem ekonomii jako nauki. 
Słowo finansyzacja jest odpowiednikiem angielskiego financialisation. Definicje finansyzacji akcentują na ogół szczególną i rosnącą rolę sfery finansowej oraz kryteriów finansowych w funkcjonowaniu życia ekonomicznego
i społecznego. W wąskim znaczeniu finansyzacja kojarzona jest przede wszystkim z rosnącym znaczeniem działalności finansowej w aktywności podmiotów
ekonomicznych o charakterze niefinansowym. Konsekwencją tego jest zmiana
strumieni dochodów, w których coraz większy udział mają dochody czerpane
właśnie z działalności finansowej, a nie z tradycyjnie rozumianej działalności
operacyjnej i inwestycyjnej.
W szerokim znaczeniu finansyzacja to proces autonomizacji sfery finansowej w relacji do sfery realnej, a nawet uzyskiwania nadrzędności tej pierwszej
w stosunku do drugiej. W ramach finansyzacji rynki finansowe oraz elity finansowe uzyskują coraz większy wpływ na politykę ekonomiczną oraz na efekty
gospodarowania6
. Dla części badaczy finansyzacja jest świadectwem nowego
stadium kapitalizmu określanego mianem kapitalizmu finansowego, kapitalizmu rentierskiego, bankokracji czy też kapitalizmu „odcinania kuponów”7
.
W nawiązaniu do tradycji Keynesowskiej niekiedy pisze się też o kapitalizmie
kasynowym. Wreszcie autorzy najbardziej radykalnych koncepcji uważają, że
finansyzacja jest wręcz zwiastunem „jesieni” kapitalizmu (co nie znaczy, że gospodarki rynkowej) oraz kształtowania się kompleksu finansowo-politycznego,
który swoimi wpływami i znaczeniem przekracza rolę dawnego kompleksu
militarno-przemysłowego8
. Ekonomiści nawiązujący do tradycji marksowskiej
skłonni są z kolei pisać o monopolistyczno-finansowym stadium gospodarki
kapitalistycznej9
. Finansyzacja ma być także jednym z przejawów przechodzenia od demokracji do plutokracji, czyli rządów pieniądza i jego dysponentów.
Finansyzacja prowadzi do zasadniczych zmian w sferze zarządzania
i własności, zwłaszcza dużych przedsiębiorstw. W obszarze własności wiąże
się to z coraz większą rolą właścicieli instytucjonalnych ze sfery finansowej,
którzy kojarzeni są z tak zwanym kapitałem niecierpliwym, szukającym możliwości uzyskania nadzwyczajnych zysków w krótkim okresie10. Zdaniem krytyków zmian, które pod wpływem narastającej finansyzacji dokonują się na
poziomie przedsiębiorstw – szczególnie wiele złego dokonało upowszechnienie
się idei wartości dla akcjonariuszy (shareholder value) związane z przesuwaniem akcentów w dyskusji o zarządzaniu z perspektywy interesariuszy (stakeholder perspective) na perspektywe udziałowców, akcjonariuszy (shareholder
perspective)
11. W połączeniu z narastającą tendencją do skracania horyzontu
czasowego podejmowanych decyzji inwestycyjnych doprowadziło to do nadmiernego wyeksponowania w analizie ekonomiczno-finansowej całej grupy
wskaźników uwzględniających przede wszystkim krótkookresową zyskowność, a nie długookresową stabilność rozwoju danego przedsięwzięcia12.
Krytycy idei finansyzacji, a zwłaszcza traktowania będących jej wyrazem
zjawisk jako świadectwa jakiejś istotnej, fundamentalnej zmiany współczesnej gospodarki rynkowej, traktują to wszystko, co składa się na finansyzację, jako przejawy pewnych naturalnych przeobrażeń niedających podstaw do
istotnej rewizji paradygmatów oraz konstrukcji teoretycznych i modelowych.
Ponieważ w modelu neoklasycznym i jego pochodnych zakłócenia w działaniu
rynku mogą mieć w zasadzie tylko charakter egzogeniczny, nie dziwi więc, że
wspomniana grupa ekonomistów szuka przyczyn ostatniego kryzysu przede
wszystkim w psujących rynek działaniach państwa.
W przekonaniu autora opracowania finansyzacja nie jest zapowiedzią
upadku kapitalizmu, ale też trudno ją traktować jako zjawisko marginalne
czy przejściowe. Finansyzacja jest wyrazem pewnych procesów historycznych
o charakterze obiektywnym, a jej nasilanie się od zarania dziejów jest niejako
wpisane w historię ludzkości związaną z niezwykłą innowacją ekonomiczną
i społeczną, jaką jest pieniądz. Nieprzypadkowo już Arystoteles rozróżniał
ekonomię i chrematystykę, tę pierwszą utożsamiając z powiększaniem bogactwa drogą działań społecznie użytecznych i związanych głównie z funkcjonowaniem sfery realnej, a tę drugą – z traktowaniem bogactwa jako celu samego
w sobie i jego pomnażaniem drogą spekulacji finansowych. Kolejne innowacje
w sferze finansów i pieniądza niewątpliwie przyczyniały się i przyczyniają do
rozwoju gospodarki i społeczeństwa, ale zarazem kreują różnego rodzaju zagrożenia związane z autonomizacją pieniądza w stosunku do zjawisk ze sfery
realnej. Gospodarka towarowo-pieniężna, w której pieniądz jest traktowany
jako przede wszystkim pośrednik w wymianie jednych dóbr na inne, w praktyce staje się często pieniężno-towarową, w której towar jest tylko pośrednim
ogniwem przejścia od mniejszych do większych zasobów pieniądza, a nawet
pieniężno-pieniężną, w której pieniądz w całkowitym oderwaniu od sfery realnej kreuje kolejne strumienie pieniężne.
Niewątpliwie finansyzacja stanowi istotny impuls do dyskusji o ewentualnych zmianach w ekonomii jako nauce.
Nasilona wraz z ostatnim kryzysem dyskusja na temat kondycji współczesnej ekonomii, zwłaszcza w swym wymiarze publicystycznym, charakteryzuje się, jak już wspominano, znaczną polaryzacją stanowisk, a zarazem
niekiedy dość emocjonalnym tonem. Odrzucając zarówno antyekonomizm, jak
i ekonomiczny triumfalizm, warto jednak zastanowić się nad tym, czy i jakie zmiany powinny nastąpić w ekonomii w celu poprawy jej zdolności zarówno eksplanacyjnych, jak i predykcyjnych. Przy tym w przekonaniu autora
współczesna ekonomia ani nie jest tak zła, jak twierdzą ci, którzy podnoszą
chociażby kwestię nieprzewidzenia przez większość ekonomistów ostatniego
kryzysu, ani tak znakomita, jak uważają ci, którzy nie widzą potrzeby istotnych zmian w tym obszarze nauki i co najwyżej skłonni są dyskutować o zróżnicowanych kompetencjach samych ekonomistów14. Rzeczywistość ekonomii
jako nauki jest odzwierciedleniem wszystkich problemów, które są typowe dla
nauk społecznych. Tyle tylko, że część ekonomistów, zwłaszcza związanych
ze współczesną ekonomią głównego nurtu, prezentowała i prezentuje dokonania ekonomii w taki sposób, jakby była ona częścią nauk ścisłych, od których
oczekuje się znacznie większej precyzji i zdolności predykcyjnych, niż to ma
miejsce w wypadku nauk społecznych. Można to ująć inaczej, że ekonomia
i ekonomiści padają raz po raz ofiarą przypisywania sobie swoistego szlachectwa w ramach nauk społecznych, a jak wiadomo noblesse oblige (szlachectwo
zobowiązuje). Skoro stopień formalizacji niektórych tekstów ekonomicznych
jest porównywalny z opracowaniami z nauk ścisłych, a nawet nauk formalnych, takich jak matematyka, to trzeba być przygotowanym na to, że zwiększa to oczekiwania dotyczące precyzji i konkretności odpowiedzi na pytania
dotyczące istoty otaczającej nas rzeczywistości gospodarczej, a także – a nawet
przede wszystkim – związane z predykcją.
Na pytanie, czy ekonomia jako nauka znajduje się w kryzysie, zdaniem autora możliwa jest dwojaka odpowiedź. Ekonomia nie jest w kryzysie w takim
rozumieniu, jakie charakterystyczne jest zwłaszcza dla ocen dorobku ekonomii głównego nurtu dokonywanych przez radykalnych przedstawicieli współczesnego antyekonomizmu. Nie jest uzasadnione twierdzenie, że ekonomia
nie ma trwałych i praktycznie użytecznych osiągnięć i że zarówno w sferze
mikroekonomicznej, jak i szczególnie nas interesującej w prezentowanym
opracowaniu – sferze makroekonomicznej pozostaje wyłącznie zdać się albo
na doświadczenie i umiejętności uczestników życia gospodarczego, albo na
swoisty szczęśliwy (lub nie) zbieg okoliczności. Wystarczy porównać, oczywiście zachowując świadomość wszystkich różnic historycznych, Wielki Kryzys
przełomu lat dwudziestych i trzydziestych XX w. i towarzyszące mu reakcje
i działania poszczególnych państw z obecnym kryzysem, aby dostrzec istotne
i to pozytywne różnice, które zwłaszcza w sferze zastosowanych instrumentów
polityki makroekonomicznej w znacznej mierze są pochodną rozwoju ekonomii
jako nauki.
Całkowicie bezzasadne jest także twierdzenie, że ekonomia nie jest nauką.
Oczywiście ekonomia nie jest i nigdy nie będzie nauką ścisłą, choć oczywiście
w pewnych swych obszarach może odwoływać się do standardów charakterystycznych dla nauk ścisłych czy nauk formalnych. Ekonomia matematyczna,
ekonometria, statystyka, czyli najbardziej zmatematyzowane obszary ekonomii, pozwalają na znacznie większy stopień formalizacji i ścisłości niż te
wszystkie składniki ekonomii, które bliższe są analizie zjawisk gospodarczych
w ich w pełni społeczno-jakościowym wymiarze.
Nie uzasadniają także twierdzenia o kryzysie w ekonomii ograniczone
możliwości predykcji. Choć oczywiście ideałem, acz nie osiągalnym, byłaby
daleko idąca czy wręcz pełna zdolność przewidywania przebiegu zjawisk gospodarczych, to musimy zaakceptować, że co prawda, doskonaląc narzędzia
badawcze, możemy nasze możliwości predykcyjne zwiększać, ale naturalna
zmienność zjawisk gospodarczych i ich ścisłe związki z innymi obszarami życia społecznego powodować będą, że nasze coraz lepsze narzędzia poznania
i zrozumienia rzeczywistości ekonomicznej będą mieć i tak ograniczoną zdolność eksplanacyjną i prognostyczną. Musimy się więc liczyć z tym, że teorie
czy koncepcje ekonomiczne i budowane na ich podstawie narzędzia analizy
i prognozowania rzeczywistości gospodarczej nie mają bezwzględnego, w wymiarze czasowo-przestrzennym, waloru uniwersalizmu. Musimy się także
liczyć z tym, że zjawiska występujące w rzeczywistości gospodarczej będą tłumaczone i opisywane za pomocą różnych koncepcji i narzędzi, a wyciągane na
tej podstawie wnioski, także te o charakterze predykcyjnym, będą niekiedy
mocno zróżnicowane.
Do tej pory zaprezentowano elementy odpowiedzi przeczącej na pytania
o kryzys w ekonomii. Ale, jak już sygnalizowano, na to pytanie możliwa jest
także odpowiedź twierdząca. Taka odpowiedź jest możliwa, jeśli odwołamy
się do teorii rewolucji naukowych. Zgodnie z tą koncepcją w rozwoju nauki
można wydzielić okresy normalnego rozwoju, kiedy to badania prowadzone są
zgodnie z obowiązującym, czy też dominującym, paradygmatem, oraz okresy
rewolucyjnych zmian, kiedy to sytuacje kryzysowe związane z narastaniem
wątpliwości co do dominującego paradygmatu prowadzą do nasilania się prób
jego podważenia i odrzucenia. Nie ma przy tym gwarancji, że nowy czy też
alternatywny paradygmat musi być bezwzględnie lepszy od poprzedniego. Ponieważ o zmianach paradygmatu decyduje wola większości badaczy, może się
okazać, że kształtujący się konsens teoretyczno-metodologiczny będzie oznaczał przyjęcie koncepcji niestanowiących rzeczywistego postępu w stosunku
do koncepcji odrzuconych czy spychanych z piedestału idei dominujących.
Paul Krugman uważa, że jednym z istotnych problemów współczesnej ekonomii był właśnie, określany przez niego mianem fałszywego, konsens w makroekonomii towarzyszący temu, co popularnie określane jest mianem rewolucji,
czy kontrrewolucji neoliberalnej15.
Obserwując, co dzieje się aktualnie w ekonomii, można niewątpliwie dostrzec oznaki kryzysu w rozumieniu teorii rewolucji naukowych. Wyraźne jest
zwątpienie w przydatność części koncepcji i narzędzi rozwiniętych zwłaszcza
w ramach ekonomii głównego nurtu w jej obszarze kojarzonym z tradycją
neoklasyczną. Na nowo popularne stało się odwoływanie do tradycji keynesowskiej i znacznie bardziej aktywni stali się przedstawiciele różnych mniej
lub bardziej radykalnych odłamów poza-keynesowskiej myśli heterodoksyjnej.
Zwłaszcza przedstawiciele różnych składowych ekonomii instytucjonalnej czy
ewolucyjnej poddają niekiedy radykalnej krytyce ekonomię głównego nurtu.
Tyle tylko, że o ile właśnie w sferze krytyki ekonomii głównego nurtu, zwłaszcza w jej zasadniczej części nawiązującej do tradycji neoklasycznej, przedstawiciele radykalnej myśli heterodoksyjnej są nierzadko przekonujący, o tyle
znacznie trudniej przychodzi im zaproponowanie programu badawczego, który byłby na tyle spójny i możliwy do wykorzystania, aby mógł pretendować do
miana realnego rywala ekonomicznej ortodoksji.
Odrzucenie twierdzenia o kryzysie ekonomii w rozumieniu takiego nagromadzenia przykładów jej rozmijania się z realiami życia gospodarczego, że
uzasadniałoby to zakwestionowanie prawie całego jej dotychczasowego, dorobku, nie jest tożsame z uznaniem, że nie są potrzebne, i to niekiedy istotne, zmiany. Po pierwsze: podkreślić należy konieczność akceptacji zmienności świata ekonomicznego i ewolucyjnego charakteru zjawisk gospodarczych.
Przy tym w odniesieniu do ewolucyjności należy zwrócić uwagę, że nie chodzi
o ewolucyjność w rozumieniu naturalistycznym, typowym dla świata przyrody
i którą dostrzegał i rozumiał już Adam Smith, ale o ewolucyjność o charakterze
kulturowym. Oczywiście w punkcie wyjścia analiz ekonomicznych i będących
na bardzo wysokim poziomie abstrakcji modelach można od idei ewolucyjności
odstępować, ale powinno to być traktowane jako swoiste założenie idealizujące, a nie fundament analizy ekonomicznej.
Po drugie: idea ewolucji musi się wiązać z szerszym uwzględnieniem historycznego wymiaru zjawisk ekonomicznych i samej ekonomii. W tym kontekście należy zauważyć tendencję, widoczną chociażby na poziomie większości programów nauczania ekonomii, do ograniczania czy wręcz eliminowania
takich przedmiotów, jak historia gospodarcza czy historia myśli ekonomicznej. Już na tym etapie kształtowania zarówno przyszłych praktyków, jak i badaczy gospodarki ginie czy też ulega poważnemu ograniczeniu świadomość
zjawisk gospodarczych jako zjawisk historycznych, nierzadko kumulacyjnych
i ewolucyjnych, czy powtarzających się, acz w zmienionych warunkach. Brak
świadomości historycznej zjawisk gospodarczych, tudzież ich związków z innymi zjawiskami społecznymi, powoduje, że skraca się perspektywa myślenia
o ekonomii do tu i teraz. Brak świadomości historycznego, a zarazem głównie
ewolucyjnego, a nie rewolucyjnego rozwoju ekonomii utrudnia właściwą ocenę
tego, gdzie są istotne luki w gmachu wiedzy ekonomicznej wymagające wypełnienia, a gdzie – w zasadzie poza ćwiczeniem intelektu – niewiele jesteśmy
w stanie osiągnąć.
Po trzecie: uznaniu ewolucyjnego charakteru zjawisk ekonomicznych w ich
wymiarze kulturowym powinno towarzyszyć bardziej niż do tej pory rzeczywiste, a nie deklaratywne uznanie, że „instytucje mają znaczenie”. Oczywiście
przesadą byłoby twierdzenie, że ekonomia instytucjonalna miałaby stać się
swoistą nową ortodoksją. Chodzi jednak o uznanie, że instytucje są ważne nie
tylko jako istotny element analizy zjawisk ekonomicznych na poziomie badań
empirycznych i faktografii, lecz także muszą być uwzględniane jako integralny element fundamentów metodologicznych badań ekonomicznych także w ich
wymiarze teoretycznym.
Po czwarte: ekonomia powinna przejść od imperializmu do idei kooperacji
i wzajemnego wzbogacania się z innymi naukami społecznymi. Tak jak elementy analizy ekonomicznej trafiły do np. socjologii, tak również ekonomia
musi być otwarta na czerpanie z dorobku innych nauk społecznych. Nieprzypadkowo w zasadzie od nowożytnych początków ekonomii jako nauki do
czasów opublikowania przez Alfreda Marshalla Zasad ekonomiki większość fundamentalnych prac miała w tytule określenie ekonomia polityczna, czyli
właśnie ekonomia społeczna. Dla Smitha tak samo ważny był mechanizm, który zaprezentował w Badaniach nad naturą i przyczynami bogactwa narodów,
zgodnie z którym szczególną rolę w naszym zachowaniu w sferze ekonomicznej odgrywa żądza zysku, jak i obraz człowieka z wcześniejszej Teorii uczuć
moralnych. W pewnym uproszczeniu ideę Smitha wynikającą z porównania
obu dzieł można sprowadzić do przekonania, że choć w sferze zachowań ekonomicznych szczególnie istotny jest motyw zysku, to nie oznacza to, że w tym
obszarze aktywności ludzie nie powinni kierować się zasadami etyki i moralności oraz tym, co Smith określał mianem sympatii, a co dziś raczej kojarzy
się z ideą empatii. Oczywiście niebezpieczeństwem, które wiąże się z szerokim
odwoływaniem się w ekonomii do innych nauk społecznych, jest ryzyko zacierania się granicy między rygoryzmem badań naukowych a uprawianiem
swoistej publicystyki ekonomicznej pod szyldem socjoekonomii, politoekonomii czy psychoekonomii. W kontekście dyskusji o związkach ekonomii z innymi naukami społecznymi warto zauważyć, że zdaniem Davida Colandera
w przyszłości podziały między ekonomią a innymi naukami społecznymi będą
znacznie mniej ostre i że na miejsce dzisiejszych ekonomistów, socjologów pojawią się po prostu specjaliści od nauk społecznych mający kompetencje z tych
dziś odmiennych dyscyplin nauki16.
Po piąte: wszystkie wymienione do tej pory oczekiwane czy postulowane
zmiany w ekonomii musiałyby się także wiązać z odejściem od tradycyjnie
rozumianej idei homo oeconomicus. Ani ewolucyjne spojrzenie na życie ekonomiczne, ani szersze odwołanie się do idei instytucji zarówno w kategoriach
ich wpływu na zachowanie ludzi (to eksponuje tradycyjny instytucjonalizm),
jak i w rozumieniu kształtowania się instytucji pod wpływem czy jako efektu
zachowań ludzi (to istotny element założeń nowej ekonomii instytucjonalnej),
ani uwzględnianie w analizie ekonomicznej pozaekonomicznych motywów zachowań ludzi nie są możliwe na gruncie ortodoksyjne wizji człowieka, który
w sferze ekonomicznej rozumuje wyłącznie w kategoriach stosukowo prostego
wymiaru kosztów i korzyści, a na dodatek zachowuje się w pełni racjonalnie
i działa niezależnie od innych ludzi. Oczywiście nie wydaje się zasadne sprowdzanie analizowanej zmiany do prostego zastąpienia homo oeconomicus przez
homo sociologicus. Raczej chodzi o uwzględnienie, że homo sapiens jest – także
w sferze ekonomicznej – homo compositus, acz w znaczeniu „złożony”, „skomplikowany”, a nie – także możliwym do przetłumaczenia – „wymyślony”.
Po szóste: pożądane jest pewne przewartościowanie poglądów na rolę matematyki w ekonomii. W zasadzie od końca XIX w. istotna część ekonomistów
podejmowała i podejmuje próby uczynienia z ekonomii najbardziej ścisłej spośród nauk nieścisłych (inexact science w ujęciu Johna Stuarta Milla). Wiąże
się to w znacznej mierze z szerokim zastosowaniem matematyki. Doceniając
będące tego rezultatem osiągnięcia naukowe, należy jednak zauważyć, że
problemów ekonomicznych nie da się sprowadzić ani do zbioru aksjomatów,
ani zagadek matematycznych. Nadmierne eksponowanie techniczno-matematycznego wymiaru ekonomii i zarządzania powoduje, że także w praktyce, chociażby w sektorze finansowym, rodzi się czy – jak pokazują ostatnie wydarzenia – wręcz narodziła się swoista pokusa postrzegania rozwiązań formalnych
(nowe, złożone od strony techniczno-matematycznej produkty) jako swoistego
panaceum na tradycyjne problemy, a zwłaszcza te związane z pojęciem ryzyka
podejmowanych decyzji. Przewartościowania poglądów na rolę matematyki
w ekonomii nie należy jednak utożsamiać z ideą ograniczania zastosowania
matematyki, ale wręcz z wzrostem jej wykorzystania. Matematyka na usługach ekonomii powinna być wykorzystywana do coraz szerszego testowania
koncepcji teoretycznych17. Natomiast zmniejszeniu powinny ulec oczekiwania
co do roli matematyki jako swoistego kamienia filozoficznego pozwalającego
na uczynienie z ekonomii nauki zbliżonej do nauk ścisłych. Przy okazji warto
zauważyć, że większość z dzieł stanowiących kamienie milowe w rozwoju ekonomii to prace charakteryzujące się stosunkowo ograniczonym wykorzystaniem matematyki i aparatu matematycznego18.
Po siódme: niezbędne wydaje się także nowe spojrzenie na rolę państwa
w gospodarce i odejście od dychotomii: albo traktowania państwa jako prawie
że zła koniecznego, którego obecność w gospodarce można uzasadnić w zasadzie tylko zawodnością rynku, a w tym sferą dóbr publicznych, albo prezentowania państwa jako substytutu rynku i instytucji omnipotentnej. W obecnych
realiach ekonomicznych nie wydaje się zasadne analizowanie rynku i państwa
w kategoriach alternatywy. W gospodarce, która stanowi jeden z podsystemów
całego życia społecznego, potrzebny jest rynek jako mechanizm podstawowy
z punktu widzenia zapewnienia mikroekonomicznej efektywności. Potrzebne
jest jednak także państwo jako instytucja regulująca oraz chroniąca przed
nadużywaniem władzy ekonomicznej do realizacji partykularnych interesów.
Rynek wolny to nie to samo co rynek nieregulowany19.
Po ósme: ekonomia powinna stać się bardziej pluralistyczna w rozumieniu
akceptacji różnych teorii i koncepcji nawiązujących do niekiedy odmiennych
paradygmatów. Zresztą coraz częściej, pomijając najbardziej zagorzałych zwolenników czystości podejścia w kategoriach konkretnej szkoły czy teorii, ekonomiści uprawiają ekonomię eklektyczną czy też tzw. ekonomię złożoności20.
Oczywiście, podobnie jak w wypadku dyskutowanego wcześniej łączenia ekonomii z innymi naukami, eklektyzm czy złożoność nie mogą być synonimem
swoistego miszmaszu ekonomicznego.
Po dziewiąte: ekonomiści, mając słuszne powody do satysfakcji z rozwoju
swojej nauki na przestrzeni ostatnich ponad dwustu lat, czyli od momentu
opublikowania Badań nad naturą i przyczynami bogactwa narodów przez
Smitha, powinni jednak zarazem zaakceptować, że ekonomia, będąc nauką
społeczną, nigdy nie będzie mogła aspirować do bycia nauką quasi-ścisłą. Bez
względu na wyrafinowanie i techniczną złożoność narzędzi analizy zawsze
będziemy mieć problem z predykcją i zawsze będziemy narażeni na zarzuty,
że czegoś nie przewidzieliśmy bądź źle przewidzieliśmy. Pewna doza pokory
wobec złożoności świata, który staramy się poznać i zrozumieć, jest czymś absolutnie niezbędnym.
ieniu teorii rewolucji naukowych nie muszą oznaczać przyjmowania koncepcji bezwzględnie lepszych od wcześniej dominujących. Choć autorzy prac
naukowych z ekonomii dość często odwołują się do falsyfikacjonizmu, którego
zastosowanie miałoby pozwolić na zakwestionowanie jakiegoś ze składników
teorii lub utrwalić przekonanie o jego słuszności, to w rzeczywistości znacznie
częściej realizują konfirmacjonizm mniej lub bardziej skażony zasadą pars pro
toto.
Koncepcja finansyzacji, właśnie w celu uniknięcia zarzutu, że przez dobór
faktów wygodnych z punktu widzenia jej zwolenników nadaje się jej wymiar
zjawiska o fundamentalnym znaczeniu, wymaga dalszych studiów i badań
prowadzących do prób konstrukcji bardziej niż do tej pory dojrzałych modeli
czy teorii, a następnie ich testowania. Jak na razie takich prób jest stosunkowo mało21. Nawet jednak już na obecnym etapie analiz zasadne wydaje się
uznanie, że finansyzacja i jej konsekwencje powinny być uwzględniane w badaniach naukowych jako jeden z elementów szerszych zmian we współczesnej
ekonomii.
Nie ulega wątpliwości, że ekonomia musi się zmieniać wraz ze zmianami
będącego przedmiotem jej zainteresowań świata, i to nie tylko w jego gospodarczym wymiarze. Jednakże w dyskusjach na temat teraźniejszości i przyszłości ekonomii należy unikać stanowisk skrajnych. Nie akceptując antyekonomizmu, nie powinnyśmy także ulegać ekonomicznemu triumfalizmowi
i związanemu z tym prezentowaniu poszczególnych teorii, czy koncepcji w kategoriach ostatecznego wyjaśnienia mechanizmów rządzących rozwojem świata w sferze gospodarczej. Musimy zaakceptować, na co już zwracano uwagę,
ewolucyjność życia ekonomicznego nie w rozumieniu zmian determinowanychprawami natury funkcjonującymi niezależnie od ludzi, a w rozumieniu przeobrażeń dokonujących się w rzeczywistości społecznej, także w obszarze kulturowym. Tak rozumiany ewolucjonizm nie pozwala na postrzeganie zmian
w świecie ekonomicznym jako opartych na ideach uniformizmu, liniowości czy
progresywizmu, a tym bardziej finalizmu. Nie ma i nie będzie końca historii
także w sferze zjawisk ekonomicznych, a co za tym idzie – nie ma i nie będzie
końca przeobrażeń ekonomii jako nauki. Nawet najbardziej zaawansowane
w kategoriach formalnych narzędzia poznania świata realnego nie są w stanie
uchronić nas przed występowaniem zjawisk i zdarzeń, które tylko w ograniczonym stopniu jesteśmy w stanie przewidzieć. Milton Friedman powiedział,
że „to co sprawia, że jest ona [ekonomia – M. R.] najbardziej fascynującą, jest
to, że jej fundamentalne zasady są tak proste, że każdy jest w stanie je zrozumieć, jednak niewielu je rozumie”22. Być może sprawa jest jeszcze bardziej
złożona i musimy pogodzić się z tym, że do końca nie zrozumiemy tych zasad
nigdy, co nie znaczy, że nie możemy, doskonaląc ekonomię, zwiększać, i to
istotnie, nasze zdolności eksplanacyjne i predykcyjne.
Na zakończenie wróćmy do pytania o to, czy i w jakim stopniu to ekonomiści i uprawiana przez nich nauka mogą być postrzegani jako odpowiedzialni
za ostatni kryzys. Niewątpliwie, o czym już pisano, część ekonomistów uległa (m.in. pod wpływem upadku systemu gospodarki centralnie zarządzanej,
a zarazem relatywnie długiego okresu dobrej koniunktury w wielu gospodarkach rynkowych) złudzeniu, że nastąpił swoisty koniec historii i że udało
się w sposób wyczerpujący i ostateczny wytłumaczyć mechanizmy rządzące
współczesną rzeczywistością gospodarczą. Na przełomie XX i XXI w. byli ekonomiści, którzy m.in. zastanawiali się, czy warto nadal dyskutować o zjawisku
cykliczności w funkcjonowaniu gospodarki rynkowej i możliwości wystąpienia
kryzysu. Tak zwana nowa ekonomia, w sferze realnej kojarzona z rozwojem
szeroko rozumianej elektronizacji i informatyzacji, miała wiązać się z radykalnym przeobrażeniem tradycyjnych mechanizmów funkcjonowania gospodarki
rynkowej. Efektywne rynki i racjonalne oczekiwania podmiotów gospodarczych miały z jednej strony wykluczać potrzebę i sens interwencji państwa,
a z drugiej – chronić przed pojawianiem się turbulencji ekonomicznych innych
niż przejściowe i raczej marginalne zakłócenia we wzroście i rozwoju. Dziś
z perspektywy ostatnich lat i wspominanego na początku opracowania ostatniego kryzysu wiemy, że świat realny okazał się – jak zwykle zresztą – bardzo
nieidealny i że nowa ekonomia to bardziej kwestia zmiany form niż treści zjawisk gospodarczych.
Uznanie, że ekonomiści powinni zastanowić się nad przyszłością swojej
nauki i niezbędnymi zmianami, nie jest tożsame z akceptacją tezy, że to ekonomiści i ich nauka są głównymi odpowiedzialnymi za ostatni kryzys. Ekonomia jako nauka i jej ustalenia są bowiem przede wszystkim narzędziami,
które mogą być lepiej lub gorzej wykorzystywane przez tych wszystkich, którzy
zarówno w skali mikroekonomicznej, jak i w skali makroekonomicznej podejmują decyzje gospodarcze. Jak zauważył już w XIX w. Nassau Wiliam Senior, między ekonomią jako nauką a stosowaniem ustaleń ekonomii w praktyce
gospodarczej jest podobna różnica jak między nawigacją, wykorzystującą wiedzę m.in. astronomiczną, jako nauką o regułach żeglowania a umiejętnością
zastosowania tych reguł przez konkretnych żeglarzy w celu szczęśliwego doprowadzenia okrętu do portu docelowego. Oczywiście nie zwalnia to badaczy
studiujących reguły nawigacji z konieczności stałego pogłębiania swojej wiedzy i doskonalenia swojej nauki. Ekonomia, jako nauka dostarczająca wiedzy
o tym, jak żeglować po morzach i oceanach współczesnej gospodarki, także
musi być stale rozwijana i doskonalona. 