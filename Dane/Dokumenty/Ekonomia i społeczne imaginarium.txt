W moim przekonaniu w naukach społecznych poznanie zasadniczo nie polega
na tym, że pogłębiając wiedzę korygujemy uproszczenia i stopniowo zbliżamy się
do pojęciowego odzwierciedlenia i opanowania wiedzy o świecie. Polega raczej
na zaproponowaniu nowego ujęcia, podejścia lepiej wyjaśniającego określone
regularności świata, który równolegle się zmienia, ewoluuje. Poznanie nie jest
faktograficznym obrazem świata zewnętrznego ani konstruowaniem jego
matematycznego wzoru. Poznając świat, posługujemy się symbolami. Co istotne,
jesteśmy współtwórcami tych symboli, ale nie są one nam po prostu dane czy
odkryte. Badane przez nas relacje mają obiektywny charakter, ale koncepcje
teoretyczne, którymi się posługujemy, aby te relacje badać, są subiektywnym
nadawaniem im określonej formy. Świat społeczny stanowi swoistą jedność, ale
przez to, że może być i jest różnie interpretowany, stale się zmienia, i to zmienia
się w sposób, którego nie można z góry przewidzieć ani zaprogramować.
Tak jak interakcja między funkcjonalnie zróżnicowanymi podsystemami jest
niezbędna, aby system mógł się adaptować do zmian w swym otoczeniu, a przez
to rozwijać się i trwać, tak przenikanie się różnych segmentów wiedzy społecznej
jest niezbędne do jej poszerzania i pogłębiania. To przenikanie się nie musi
oznaczać przekładalności i ujednolicania perspektyw poznawczych. Nie jest
procesem prostej kumulacji wiedzy społecznej – jest generowaniem nowej,
uwspólnionej perspektywy poznawczej, której wytworzenie prowadzi do pojawiania się kolejnych perspektyw, o ile proces interakcji społecznej nie zostanie
zablokowany.
Pojęcie obiektywizacji wiedzy można interpretować na dwa sposoby – jako
procesy: 1) uwspólniania wiedzy społecznej, 2) uprzedmiotowiania wiedzy
społecznej.
Ten pierwszy mechanizm polega na tworzeniu wiedzy wspólnej. Dla
jednych badaczy będzie to wiedza konkretnego podmiotu, który wyłonił się
jako rezultat uwspólnienia wiedzy, co staje się w następstwie intersubiektywnej
* Prof. dr hab. Jerzy Hausner – Uniwersytet Ekonomiczny w Krakowie; e-mail: hausnerj@uek.krakow.
pl 1 Jest to rozszerzona wersja wystąpienia autora z okazji nadania mu tytułu doktora honoris causa
Szkoły Głównej Handlowej (Hausner 2019b). 
przekładalności różnych perspektyw poznawczych. Z kolei postmoderniści
kwestionują taką możliwość. Dla nich obiektywizacja wiedzy społecznej nie
polega na wyłonieniu się nowego, innego podmiotu, lecz na uzgodnieniu przez
uczestników dyskursu społecznego wspólnej definicji sytuacji odnoszącej się do
określonego fragmentu rzeczywistości społecznej. W konsekwencji taka obiektywizacja ma charakter relatywny, fragmentaryczny i temporalny. Nie prowadzi do
pojawienia się nowego podmiotu, ale do wyłonienia się określonego dyskursywnego pola, które istnieje tak długo, jak długo trwa dyskurs.
Drugi mechanizm polega na tym, że określony segment wiedzy społecznej
zostaje utrwalony przez jej praktyczne i celowe zastosowanie w odniesieniu do
jakiegoś fragmentu rzeczywistości społecznej. Przykładem może być przyjęcie
programu naprawczego szpitala na podstawie wiedzy zespołu ekspertów. Obiektywizacja wiedzy polega w tym przypadku na tym, że jest ona praktycznie użyta
w stosunku do określonego przedmiotu, obiektu oddziaływania. Oczywiście, aby
tak się stało, musi nastąpić uwspólnienie określonego zasobu wiedzy, z tym że to
uwspólnienie dokonuje się po to, aby można było podjąć z góry założone praktyczne działanie.
W moim przekonaniu każda z tych możliwości może występować i występuje
w praktyce. Tym samym nie uważam za przeciwstawne stanowisk, które akcentują znaczenie jednej z nich. Dopuszczam je, ale nie na zasadzie wyłączności.
Uważam zatem, że wiedza społeczna jest obiektywizowana przez uwspólnianie
i może to przyjmować różne formy. Mało tego, w istocie uwspólnienie wiedzy
w jeden z możliwych sposobów może prowadzić w dalszej konsekwencji do jej
uwspólnienia w inny sposób. To odpowiada mojemu przekonaniu, że wiedza
społeczna może być wykorzystana na różne sposoby, w zależności od tego, jak
się rozumie i ujmuje rzeczywistość społeczną, do której wiedza się odnosi.
Z jednej strony sytuację podmiotu (grupy podmiotów) określają możliwości
jego działania, a z drugiej strony to, jak podmiot ten (grupa podmiotów) ujmuje
(postrzega) przedmiot oddziaływania (rzeczywistość społeczną), co kształtuje
strukturę sytuacji i sposób działania. Określony sposób komunikacji między
uczestnikami sytuacji (sposób uwspólniania ich wiedzy), jak słusznie twierdzi
Elinor Ostrom (2012), zmienia kształt sytuacji decyzyjnej. Komunikacja
społeczna jest nie tylko wymianą informacji, ale też interakcją, z której wynika
mniej lub bardziej trwała relacja między jej uczestnikami. A to ma wpływ na ich
tożsamość (podmiotowość). W tym procesie mamy przejście od subiektywności
do obiektywności i ponownie do (nowej) subiektywności.
1. Poznanie w ekonomii
Mark Blyth (2011, s. 84–85) twierdzi, że większość badaczy społecznych, a więc
także ekonomistów, przyjmuje następujące cztery fundamentalne założenia:
a) żyjemy w świecie równowagi (statyki), a nie nierównowagi (dynamiki);
b) przyczynowość w tym świecie jest liniowa; c) zmiana jest przejawem
168 Jerzy Hausner 
nieliniowości, co oznacza, że wywołują ją czynniki zewnętrzne; d) a jej rezultatem jest rozkład normalny. Dla tego dominującego w naukach społecznych,
w tym w ekonomii neoklasycznej, schematu eksplanacyjnego Blyth używa
akronimu ELEN – equilibrium, linear (causes), exogenous (variables), normally
(distributed). Przedstawiając ten sposób teoretyzowania, pyta: „a co robić, jeśli
żyjemy w świecie, który pozostaje w nierównowadze i jest dynamiczny, w którym
przyczyny są endogeniczne i nieliniowe, a rezultaty nie są zgodne z rozkładem
normalnym?” (tamże, s. 86).
Blyth podkreśla, że zwolennicy teorii opartych na założeniach schematu ELEN,
które sam jednoznacznie kontestuje, dostrzegają zachodzące w świecie głębokie
zmiany, ale uważają, że są one rzadkie i powodowane zewnętrznymi wydarzeniami.
Są odchyleniem od stanu normalnego, od średniej, po którym system przyjmuje
nową równowagę. Dlatego posługują się oni koncepcjami „zależności od ścieżki”
(path-dependence) oraz „przerywanej równowagi” (punctuated equilibrium). Pierwsza z nich ma wyjaśnić systemową ciągłość, druga – zmianę. Przykładem tego
sposobu wyjaśniania społecznej zmiany prowadzącej do nowego stanu równowagi
są konsekwencje II wojny światowej dla globalnego porządku. Blyth uważa, że tego
rodzaju interpretowanie zmian społecznych przypomina wyjaśnienie zmian
przyrody spowodowanych wydarzeniem katastrofalnym, jak np. wyginięcie
dinozaurów spowodowanye uderzeniem meteorytu w Ziemię (2011, s. 85–86).
Przenosząc to krytykowane przez Blytha podejście na grunt analityki, można
uznać, że zadaniem ekonomisty jest uchwycenie dla badanych zjawisk stanu
normalnego, który można analitycznie rozpoznać poprzez ustalenie wielkości
średnich i odchyleń standardowych. Słabość takiego podejścia podkreśla m.in.
Frans Willekens (2018, s. 46). Stwierdził on, że wyjaśnianie w ten sposób zjawisk
demograficznych jest zawodne i dlatego w demografii wskazane jest zastąpienie
podejścia typologicznego szerszym podejściem, które określił jako population
thinking, a którego zasadą jest wyjaśnianie zjawisk demograficznych nie przez
wielkości średnie dla danej populacji, lecz przez uchwycenie różnic między
jednostkami i rozpoznanie wynikającej z tego ewolucji.
Blyth uważa, że faktycznie badacz społeczny ma do czynienia z trzema
różnymi światami (2011, s. 90–91): a) znanym światem obserwowalnych zjawisk
(generators) i mierzalnego prawdopodobieństwa; b) światem rozkładów gruboogonowych („fat-tailed” distribution), w którym przeważa niepewność, a nie
ryzyko; c) światem, w którym zakładamy jakąś formę „normalności”, chociaż
dominuje w nim niepewność.
Tylko w pierwszym z wyróżnionych przez Blytha światów spełnione są
założenia modelu ELEN. To świat równowagi, ciągłości i wysokiego prawdopodobieństwa. Świat drugi, w którym zasadniczo żyjemy i badacze społeczni
mają z nim faktycznie do czynienia, to świat nieergodyczny, z charakteryzującą
go niestabilną przyczynowością – w wyniku zachodzących w nim zmian
strukturalnych. W takim świecie dowolna liczba obserwacji nie przybliży nas
do „prawdziwej” wartości badanej zmiennej (wielkości średniej i oczekiwanego
odchylenia), ponieważ taka wartość nie istnieje (Taleb i Pilpel 2003, s. 14).
Ekonomia i społeczne imaginarium 169 
W tym kontekście Blyth stawia kolejne kluczowe pytanie: w rozumieniu
którego z tych trzech światów mogą nam pomóc nauki społeczne? W czym mogą
nam one pomóc, jeśli niepewność, złożoność i nieliniowość uznamy za typowe
warunki ludzkiego działania? Jego własna odpowiedź na to pytanie jest
następująca: podstawowe znaczenie mają idee, które powinny być w centrum
naszego badawczego instrumentarium. I podkreśla, że idee mogą być postrzegane jako uzupełnienie przyjętych ram poznawczych (frameworks). Wypełniają
one rolę podstawowych mediów, służących aktorom do interpretacji świata
i formowania jego stabilności (Blyth 2011, s. 94 i 96).
Dla mnie świat jest jeden, ale możliwe są trzy różne sposoby jego
pojmowania (obiekt, system, modalność) i związane z nimi rodzaje oddziaływania, co wiąże się także z występowaniem różnego typu ról czy aktorów: obserwatora, uczestnika, obserwatora-uczestnika. W ślad za tym generowane są różne
rodzaje wiedzy, które są stosowane w odmiennym trybie i przez różnych aktorów
życia społecznego.
Zgadzam się z Blythem w tym, że idee pozwalają uspójniać świat społeczny,
w jakimś stopniu – pomimo kontyngentności – go „unormalniać” i stabilizować
(utrzymywać w stabilnej nierównowadze), a także umożliwiać zarządzanie jego
fragmentami. Problem widzę w tym, że Blyth nie określa, jak te idee się wyłaniają i jak oddziałują. Sygnalizuje co prawda, że instytucje są zaludnione
(populated) przez uczące się podmioty, które wykazują się refleksyjnością i celowo kształtują swoje otoczenie (Blyth 2011, s. 97). Jest to dla mnie jednak dalece
niewystarczające. Brakującym elementem jest tu międzypodmiotowy dyskurs,
myślenie modalne i społeczne imaginarium.
Społeczne imaginarium jest pochodną dyskursu, interpretacji i wyobraźni.
Jego wykreowanie wymaga wielu różnych aktorów. Ciekawe jest spojrzenie na to
wybitnego niemieckiego filologa Hansa Gumbrechta (2003, s. 5–6): „praktyka
filologiczna generuje pragnienie obecności, pragnienie fizycznego i przestrzenTabela 1
Tworzenie i rodzaje wiedzy społecznej
Ujęcie
rzeczywistości
Rola poznającego
podmiotu Wiedza Polityka (tryb) Proces zmiany
społecznej
Obiekt Obserwator Analityczna Administrowanie Oscylacja
System Uczestnik Strukturalna Współzarządzanie Strukturalne
dopasowanie
Modalność Uczestnik-
-obserwator Modalna Współrządzenie Ewolucja
Źródło: opracowanie własne.
170 Jerzy Hausner 
nego odniesienia do rzeczy innego świata (włączając w to konkretne teksty),
i takie pragnienie obecności jest w istocie podstawą, na której filologia może
wywoływać efekt dotykalności (a czasem nawet wytwarzać ją rzeczywiście)”.
Szczególnie istotne w podejściu Gumbrechta jest współwystępowanie pragnienia
uobecnienia obiektu i wyobraźni. To oznacza, że filolog nie może tylko duchowo
interpretować badanego obiektu, ale powinien go także fizycznie uprzystępnić,
dając szansę innym na jego poznanie. Bez takiej pracy wykonywanej przez
filologów mamy do czynienia z „kryzysem reprezentacji” określonego zakresu
dziedzictwa literackiego w teraźniejszości, a tym samym nieobecnością
składowej potencjału kulturowego. Gumbrecht (2003, s. 23), przywołuje myśl
Wolfganga Isera (1991, s. 377–378), który podkreśla, że uruchomienie wyobraźni
wymaga bodźca, który wynika z intencji danego podmiotu. Jednak jeśli
wyobraźnia jest zbiorowo pobudzana, żaden podmiot nie może sam w pełni
wyznaczyć jej kierunku i jej wytworów.
Dla mnie to znaczy, że przeszłość kształtuje teraźniejszość, przez żywą
obecność w niej dziedzictwa: obecność fizyczną, ale także wynikającą z jego
nowej, twórczej interpretacji, łączącej wiedzę i wyobraźnię. Takiej interpretacji,
która wpływa na społeczne imaginarium, kształtuje je. Wyznacza ono ścieżkę
przyszłości. Tym szerszą, im więcej aktorów aktywnie uczestniczy w formowaniu
danego imaginarium. Siła społecznego imaginarium wynika z jego zakorzenienia
w przeszłości, jej współczesnego uobecnienia w formie dziedzictwa i jego twórczej interpretacji. Tak kształtowane społeczne imaginarium służy podtrzymywaniu porządku społecznego.
Nicolai Hartmann (1953) krytycznie i celnie skomentował zagrożenia związane z uprawianiem nauki opierającym się na przyjętych a priori założeniach,
z których następnie dedukcyjnie wyprowadzane są ramy koncepcyjne. Pisze
o tym tak (s. 8): „Kiedy ludzki umysł czuje się w posiadaniu najwyższych
uniwersalnych prawd, łatwo dochodzi do wniosku, że może wywieść z tych prawd
wszystko to, czego nie potrafi wyprowadzić z doświadczenia”. To odzwierciedla
nasze pragnienie ujęcia świata jako zjednoczonego i jednolitego. Ale świat nie
chce poddać się temu pragnieniu. Nie jest takim, jakim ludzie chcieliby go
widzieć. Nasze pragnienie jedności świata okazuje się iluzją. Ale byłoby
nierozumne arbitralne uznanie, że żaden rodzaj jego jedności nie istnieje. Nie
jest to jednak jedność, którą umysł chciałby stworzyć. Natura jedności świata nie
jest jednością pojedynczego obiektu, lecz jednością wielości (tamże, s. 60).
Określiłbym to jako uspójnioną różnorodność.
Hartmann (1953, s. 27) proponuje odróżnienie „rzeczywistości możliwej”
(real possibility, Realmöglichkeit) od „rzeczywistości faktycznej” (actual reality,
Realwirlichkeit). Ta pierwsza kategoria nie ma esencjonalnego charakteru,
ale odzwierciedla ogół okoliczności występujących w danym czasie w rzeczywistym kontekście. Ta druga nie jest rozumiana antropomorficznie, czyli jako
celowy rezultat ludzkiej inteligencji i działania, lecz jako złożone następstwo
rozległych (far-flung) kontekstowych uwarunkowań. Taka ontologia jest przeciwieństwem analizy bazującej na przyjętych a priori kategoriach, za pomocą
Ekonomia i społeczne imaginarium 171 
których chcemy ująć strukturę. Takie podejście on sam nazywa „analizą
modalną” (modal analysis).
Podobne stanowisko w kwestii poznania naukowego zajmuje Henri Bergson
(1988). Jego pogląd dobrze oddaje następujące twierdzenie: „więcej się zawiera
w ruchu niż w następujących po sobie położeniach przypisywanych poruszającemu
się przedmiotowi, więcej w stawaniu się niż w formach, przez które kolejno się
przechodzi, więcej w ewolucji formy aniżeli w formach powstających jedna po
drugiej. Filozofia mogłaby więc z elementów pierwszego rodzaju wyprowadzić
elementy drugiego rodzaju, lecz nie odwrotnie: to od pierwszego rodzaju powinno
wyjść rozważanie. Ale intelekt odwraca porządek obu członów, i w tej kwestii
filozofia starożytna postępuje podobnie jak intelekt. Umiejscawia się więc w tym,
co nieruchome, zajmując się tylko Ideami” (tamże, s. 109).
Bergson domaga się badania rzeczywistości pozostającej w ruchu, a więc
przede wszystkim tego, co jest zmienne, a nie tego, co wieczne, akcentując
mocno związek między tym, co możliwe i tym, co realne. Pisze o tym tak: „Jeśli
pozostawimy na boku systemy zamknięte, podporządkowane prawom czysto
matematycznym, możliwe do wyizolowania, jako że trwanie nie ma na nie
wpływu, i jeśli będziemy rozważać całość konkretnej rzeczywistości lub po prostu
świat ożywiony, a tym bardziej sferę świadomości, stwierdzimy, że w możliwości
każdego z kolejnych stanów zawiera się więcej, a nie mniej niż w ich realności”
(tamże, s. 27). I jeśli odrzuci się takie rozumienie świata i wynikającą
perspektywę poznawczą, zastępując ją apriorycznymi założeniami, to w konsekwencji tak ukonstytuowane pojęcia i intelektualne konstrukcje tracą związek
z czasem. „Wkraczają one (…) w wieczność; ale to, co w nich wieczne, stanowi
jedność z tym, co w nich nierealne” (tamże, s. 110).
Paul Ricoeur (1992, s. 19, 21, 24) uważa, że działalność analityczna jest wycinkiem łuku interpretacyjnego, w którym potrzebne są też różnego rodzaju działania
poznawcze, które pozwalają połączyć wyjaśnienie ze zrozumieniem. Człowiek –
według niego – przynależy tak do świata bios, jak i do świata logos, do natury
i kultury. Ta druga przynależność człowieka powoduje, że pomiędzy motywem
i działaniem istnieje związek logiczny, ale nie ma tu związku przyczynowego.
Działanie jest zawsze uwikłane w okoliczności, a jego wynik nie jest przewidywalny.
Aby uczynić je skutecznym, ludzie dążą do tego, aby warunki swego działania
zamknąć w określonych ramach, wykreować system zamknięty, w którym relacja
między stanem początkowym, działaniem i stanem końcowym będzie kontrolowana. Aby wyjaśnić, staramy się ująć rzeczywistość w formę systemu zamkniętego
(box), w którym ruch przebiega według danych i rozpoznanych reguł.
Rozumienie jednak temu się wymyka. Ricoeur przekonująco to ukazuje
poprzez porównanie ludzkiego działania do tekstu. Pisze o tym następująco:
„z jednej strony pojęcie tekstu jest dobrym paradygmatem dla ludzkiego
działania, a z drugiej strony działanie jest dobrym odnośnikiem dla dowolnego
rodzaju tekstów. (…) ludzkie działanie jest pod wieloma względami quasi-
-tekstem. Rozprzestrzenia się ono w sposób przypominający utrwalanie charakterystyczne dla pisma. Odrywając się od działającego, działanie uzyskuje
172 Jerzy Hausner 
autonomię podobną do autonomii semantycznej tekstu. Pozostawia ono ślad,
znamię. (…) Tak jak tekst, którego znaczenie jest oderwane od początkowych
warunków jego tworzenia, ludzkie działanie ma wagę, która nie sprowadza się
do jego doniosłości w początkowej sytuacji jego powstania, ale pozwala na
ponowne wpisywanie jego sensu w nowe konteksty. Ostatecznie działanie jako
tekst jest dziełem otwartym, skierowanym do nieograniczonego szeregu możliwych, czytelników” (tamże, s. 26). Działanie nie jest więc tylko wypełnianiem
określonej roli zgodnej z danym tekstem, ale jednocześnie otwiera przestrzeń,
w której pojawia się jego nowa interpretacja, a tym samym nowe odczytanie roli.
Ten pierwszy wymiar podlega wyjaśnianiu, ten drugi wymaga rozumienia.
Wyjaśnianie wymaga schematu, przyjęcia określonej perspektywy poznawczej,
z której wynikają określone pytania i narzędzia poznawcze. Jednak działanie
wybiega poza ten schemat (out of the box), tworzy tym samym nową sytuację,
nową opowieść. Możemy ją zrozumieć lub nie, ale nie da się jej wyjaśnić (tamże,
s. 28–29).
W mojej terminologii społeczna czasoprzestrzeń otwiera się i zmienia.
Możemy ją próbować opisać, ale nie wyjaśnić. To będzie możliwe dopiero, kiedy
ona się ustrukturyzuje (zinstytucjonalizuje) i ujawnią się reguły ją organizujące.
Ricoeur ujmuje ten moment tak, że wyjaśnienie stanie się znów przydatne, gdy
zrozumienie utknie w martwym punkcie (tamże, s. 30). Wyjaśnianie wymaga
uprzedmiotowiania poznawanego świata, rozumienie odzwierciedla jego podmiotowość, której całkowicie wyłączyć się nie da. W tym tkwi sens łuku
interpretacyjnego. Gdyby spojrzeć na ten łuk od strony uczestniczących w nim
aktorów, to na jego napiętej cięciwie odnajdziemy obserwatorów, uczestników
i obserwatorów-uczestników.
Koresponduje z tym argumentacja Ericha Fromma (1994), który także
podkreśla, że człowiek przynależy nie tylko do świata natury, ale również do
świata kultury; że należy go pojmować podmiotowo, a nie tylko przedmiotowo;
że człowiek nie jest nieskończenie plastyczny, nie jest marionetką we władaniu
instytucji. I konkluduje swój wywód następująco: „Gdybyśmy przyjęli, że nie ma
ludzkiej natury (poza naturą ujętą w terminach podstawowych potrzeb
fizjologicznych), jedyną możliwą psychologią byłby radykalny behawioryzm
zadowalający się opisywaniem nieskończonej liczby wzorców zachowania lub
psychologia mierząca jedynie ilościowe aspekty ludzkiego zachowania” (Fromm
1994, s. 26). A to wykluczałoby możliwość poddawania osądowi porządku
społecznego z punktu widzenia dobra. Aksjonormatywne odniesienie i społeczne
imaginarium nie miałyby miejsca i sensu.
2. Badania i ekonomiczne imaginarium
Luc Boltanski i Ève Chiapello (2005, s. 19) podkreślają, że składnikiem
dominującego ekonomicznego imaginarium stało się przekonanie, że ekonomia
stanowi sferę autonomiczną, niezależną od moralności, poddaną prawom
Ekonomia i społeczne imaginarium 173 
pozytywnym. I to oddzielenie ekonomii od moralności i za jednym zamachem
włączenie do niej opartej na rachunku korzyści moralności konsekwencjalistycznej (utylitarnej) dawało sankcję moralną działaniom ekonomicznym na
mocy samego faktu ich dochodowości.
Coraz większe grono uznanych i poważanych ekonomistów przeciwstawia się
temu i stara się to skorygować tak w wymiarze teoretycznym, jak i praktycznym.
Przejawem tego jest debata i prace nad innymi niż PKB miarami rozwoju
i dobrobytu. Sens tych wysiłków dobrze oddaje następująca myśl zawarta
w syntezie głośnego raportu OECD: Poza PKB. Mierzmy to, co ma znaczenie dla
rozwoju społeczno-gospodarczego (Stiglitz i in. 2019, s. 11): „to, co mierzymy,
wpływa na to, co robimy. Jeśli mierzymy rzeczy niewłaściwe, to będziemy działać
źle. A jeśli czegoś nie mierzymy, to nie zwracamy na to uwagi i postępujemy tak,
jak gdyby dany problem w ogóle nie istniał” .
Wynikają z tego co najmniej dwa fundamentalne wnioski dla badań
ekonomicznych:
1) Mierzenie musi odnosić się do rzeczywistych problemów, ma służyć
rozpoznaniu rzeczywistego przebiegu zjawisk, a nie potwierdzaniu apriorycznie przyjmowanych kategorii i założeń. A to oznacza, że obowiązkiem
badacza jest czytelne sprecyzowanie swojej perspektywy poznawczej, w której
nie może być założeń jawnie niezgodnych z faktami, oraz taki dobór narzędzi
badawczych, które logicznie wynikają z przyjętej perspektywy, ale też
pozwalają na rzetelne i wnikliwe wyjaśnienie zjawisk będących przedmiotem
badania. Badacz musi też uznać, że przyjęta przez niego perspektywa nie jest
jedyną możliwą: dobrze sprecyzowana ma swoje zalety, ale też ograniczenia.
Dlatego też jego obowiązkiem jest otwarte konfrontowanie wyników
własnych badań z wynikami innych badaczy, którzy przyjmują odmienną
perspektywę badawczą.
2) Mierząc, nie możemy pominąć tego, co właściwe i co niewłaściwe, co dobre
i co złe. Powtórzę: „jeśli mierzymy rzeczy niewłaściwe, to będziemy działać
źle”. Badacz nie powinien abstrahować od aksjonormatywnego ładu – musi
być świadomy, że on istnieje. A to w praktyce oznacza odniesienie do społecznego imaginarium i przyjęcie, że działalność badawcza w jakimś stopniu
może wpływać na jego treść.
Znaczenie tych wniosków chcę zobrazować wynikami dwóch aktualnych analiz2
.
Wyniki badań przeprowadzonych w USA wykazują, że w konkretnych
analizowanych przypadkach wysoki wzrost gospodarczy wiąże się ze wzrostem
bezdomności, w następstwie podniesienia rynkowych czynszów (fair-market rent
2 Referat przedstawiony na X Kongresie Ekonomistów Polskich zawierał w tym miejscu dwie ilustracje
(rysunki), których nie możemy tutaj reprodukować. Pierwsza ilustracja (przytoczona za: Stringfellow i in.
2018) pokazywała wysoką korelację między wzrostem czynszów w hrabstwie King County (USA)
i wzrostem liczby osób bezdomnych, a druga (przytoczona za: Bouton i in. 2018) pokazywała zależność
między wzrostem obrotów e-handlu i zatłoczeniem ulic w USA powodowanym przez samochody dostawcze
i inne pojazdy (przyp. red.).
174 Jerzy Hausner 
– FMR), napędzanego z kolei napływem dużej liczby dobrze wynagradzanych
pracowników o kompetencjach cyfrowych. To pokazuje fałszywość „teorii
skapywania” (trickle-down theory) i rozpowszechnianego przez wielu ekonomistów poglądu o tym, że wzrost gospodarczy przysparza korzyści wszystkim, choć
w nierównym stopniu (trickle-down economics). A w konkretnym przypadku
przedstawiony wynik analizy powinien skłaniać decydentów do zastanowienia
się, jak rzeczywiście wygląda ekonomiczna dostępność mieszkań na ich terenie
i co mogą zrobić w tym zakresie (affordable housing). I jeśli problem w danym
mieście jest poważny i narasta, to kwestia mieszkaniowa powinna stać się
fragmentem strategii jego rozwoju i składową miejskiego imaginarium.
Drugi przykład pokazuje, że sukces ekonomiczny, jakim jest znaczący wzrost
obrotów e-handlu, prowadzi do zaostrzenia problemu niewydolności komunikacyjnej w miastach, a tym samym do pogorszenia jakości życia mieszkańców.
I w tym konkretnym przypadku PKB niewątpliwie wzrósł, ale jakość życia się
obniżyła. Wynika z tego refleksja dotycząca zarówno tego, jak należy badać
zjawiska związane z gospodarką cyfrową, jak i tego, co powinno być dla badacza
aksjonormatywnym odniesieniem. Tym bardziej że kwestia przeciążenia komunikacyjnego stała się powszechnie składową miejskiego imaginarium i nie ma
możliwości dalszego lekceważenia jej przez władze miejskie. Zatem muszą one
zastanowić się, jak godzić postępującą cyfryzację z warunkami życia mieszkańców.
Obydwa przykłady wskazują, że podejmując badania społeczne, w tym
ekonomiczne, należy odpowiedzialnie zastanowić się, co ma być przedmiotem
badania, jakie pytania stawiamy i jakim językiem się posługujemy, aby uzyskana
w badaniach wiedza była naukowo rzetelna i społecznie znacząca. Aby przyczyniała się tak do wyjaśnienia, jak i do zrozumienia – posługując się językiem
Ricoeura. Chodzi o to, aby przyjmować postawę empiryczną i krytyczną, unikać
uznawania czegokolwiek za oczywiste i bezdyskusyjne, nie ulegać pozorom –
o czym ciekawie na przykładzie badania polityki publicznej pisze Karolina
Sztandar-Sztanderska (2018, s. 16–18). I pamiętać, że pozornie techniczny
i neutralny język ma swoje społeczne konsekwencje.
Badania społeczne prowadzimy nie tylko po to, aby poznawać i wyjaśniać
zjawiska oraz opisywać zmieniający się świat, ale także aby wnosić analityczny
wkład do szerszego dyskursu. Idąc tropem myśli L. Boltanskiego i È. Chiapello
oraz posługując się ich argumentacją (2005, s. 104), uważam, że jeśli nie ma
takiego dyskursu, jeśli nie rozwijamy myślenia modalnego, to tkwimy w zakodowanym „systemie”, który „jest już tylko gigantycznym symulakrem”, który nie
może już zostać wymieniony na to, co rzeczywiste, lecz wymienia się sam na
siebie w nieprzerwanym obiegu pozbawionym referencji i granic. Celnie wypowiada się na ten temat Elżbieta Mączyńska (2018), podkreślając, że bez aksjonormatywnego dyskursu dochodzi do kulturowego regresu, zamknięcia
w dotychczasowych ramach systemowych (lock-in effect), co blokuje rozwój
(por. Hryniewicz 2012).
Do wiązania badań społecznych z aksjonormatywnym dyskursem i formowaniem społecznego imaginarium przekonuje Paul H. Dembiński (2019). Jego
Ekonomia i społeczne imaginarium 175 
studia o negatywnych konsekwencjach finansjalizacji współczesnej gospodarki są
szeroko komentowane i cenione. Opowiada się on za postrzeganiem rzeczywistości gospodarczej i finansowej „nie jako samoistniejącej i wyalienowanej, ale
jako sfery powiązanej zarówno z uniwersum społecznym, jak i z klimatem
intelektualnym, światem pojęciowym i światem wartości, jaki funkcjonuje
w danym społeczeństwie” (2019, s. 103).
Podsumowanie
Hegemonia starego imaginarium oznacza, że makroekonomiczne ramy rozmywają się, przestają „działać”, przestają wypełniać swoje funkcje. A tym samym
coraz więcej nam wolno i coraz mniej możemy. W rezultacie dominujące siły
rynkowe nie napotykają wystarczającej przeciwwagi. Napędzają stany niestabilnej nierównowagi, którym coraz trudniej zapobiec i zaradzić. Jednym
z przejawów tego zjawiska jest wyłanianie się organizacji gospodarczych, które
kapitałowo są potężniejsze niż państwa. Stają się przez to za duże, by upaść, ale
także za duże, by je kontrolować, oraz za duże, by nimi zarządzać. To one
narzucają reguły gry i przebieg dyskursu ekonomicznego. Gdy dominują, gospodarka i obroty mogą nadal rosnąć, ale społeczny efekt gospodarowania już nie,
co znajduje odzwierciedlenie w haśle „high growth, low impact” (wysoki wzrost,
niskie społeczne korzyści), które dobrze oddaje zasadniczy problem nowoczesnej gospodarki.
Stare teorie i idee gospodarcze nie pasują do nowej rzeczywistości. Przy ich
użyciu nie można kształtować odpowiednich ram makroekonomicznych. Potrzebujemy nowego ekonomicznego imaginarium, żeby poprzez politykę publiczną
oddziaływać na gospodarowanie – po to, aby zapobiegać występowaniu stanów
niestabilnej nierównowagi.
Takie imaginarium może się wyłonić tylko jako efekt dyskursu toczonego
w określonej społecznej czasoprzestrzeni, którego zadaniem (celem) ma być
jej formowanie w taki sposób, aby różni aktorzy społeczni mogli i byli w stanie
się upodmiotowić. Obecnie istniejące, dominujące (hegemoniczne) imaginarium ekonomiczne niszczy taką czasoprzestrzeń; jest ona rozrywana. Dyskurs,
który pozwoli ją kreować, musi dotyczyć reinterpretacji podstawowych kategorii
nauk ekonomicznych oraz pokrewnych nauk społecznych, w tym takich jak
wartość, pieniądz, własność, produktywność, efektywność czy rozwój. I nie
chodzi o nowe definicje, ale o nowe ujęcia treści tych pojęć. Tylko w ten sposób
można będzie stopniowo wygenerować nowe reguły, czyli makroekonomiczne
ramy gospodarowania.
Na potrzebę ewolucyjnego podejścia do interpretacji znaczenia podstawowych pojęć ekonomicznych zwraca uwagę m.in. Frank Moulaert i pozostali
autorzy ważnego raportu na temat społecznych innowacji (Moulaert i in., red.
2017, s. 14). Ich zdaniem, znaczenie różnych kategorii ekonomicznych ulega
historycznym przemianom i jest instytucjonalnie warunkowane. Zrozumienie
176 Jerzy Hausner 
przeszłych znaczeń i ich wpływu na znaczenia współczesne oraz wynikające
z nich idee i praktyki wymaga rozpoznania ich w kontekście filozofii i ruchów
społecznych danej epoki.
Dyskurs, który ma się przyczynić do modyfikacji makrospołecznych ram
gospodarowania, musi być otwarty. To nie znaczy, że każdy aktor ma brać w nim
udział, ale nikt nie powinien być z urzędu z niego wykluczony. Jak sądzę, da się
wyróżnić kilka zasadniczych faz takiego aksjonormatywnego dyskursu: 1) rozpoznanie sprzeczności systemu gospodarczego, 2) sformułowanie dylematów,
3) kreowanie nowych perspektyw poznawczych, 4) otwarta debata nad ich
adekwatnością, 5) proponowanie nowych makrospołecznych ram gospodarowania, 6) uzgadnianie niezbędnych działań.
Wskazane fazy dyskursu nie są w żadnej mierze krokami uprzednio obranej
procedury. To intuicyjnie (nie analitycznie) przyjęte etapy złożonego i słabo
ustrukturyzowanego procesu społecznego. Procesu, który niekoniecznie musi się
rozwinąć, który może zostać zatrzymany. Tu nie ma determinizmu, dominuje
kontyngencja. Tak może być, ale nie musi.
Co ważne, ten dyskursywny proces nie odnosi się tylko do poziomu gospodarki w skali makro. Obejmuje również jej poszczególne segmenty i wymiary,
dotyczy także przedsiębiorstwa i natury przedsiębiorczości. Bez zmian na tym
poziomie gospodarowania żadna zmiana systemu gospodarczego nie może się
dokonać. W historii bywało i tak, że to od zmian mikro rozpoczynał się
proces całościowej przemiany, czego przykładem może być wprowadzenie
produkcji taśmowej.
W systemach społecznych, w tym gospodarczych, zmiany odcinkowe
sprzęgają się i przenikają, meandrycznie wiodąc do zmiany ogólnej. Przenikają
się także, a może nawet głównie, zmiany mentalne (kulturowe) i materialne
(cywilizacyjne). Trafnie komentuje to Frederic Laloux (2015, s. 22), podkreślając, że typy organizacji wynalezione na przestrzeni wieków wiązały się zawsze
z dominującym w danym okresie światopoglądem i stanem świadomości.
Współcześnie zawodzi model gospodarowania, w którym efektywność tak
góruje nad produktywnością, że ją osłabia i ruguje, zatem pożądane zmiany nie
dokonają się bez innego spojrzenia na przedsiębiorstwo i przedsiębiorczość. To
intelektualny grunt, na którym osadzona jest koncepcja „Firmy-Idei” (Hausner
i Zmyślony 2015). Jeśli tak na to spojrzeć, to – nawiązując do przywołanej tezy
Laloux – sposób ekonomizowania staje się zarazem sposobem życia, niezależnie
od tego, czy uświadamiamy to sobie, czy nie.
Trzeba w ekonomii odbudować i ożywić tradycję jej zakorzenienia w filozofii
moralnej. Ekonomia nie może analizować tylko efektywności i wzrostu, musi
rozpatrywać przede wszystkim jakość życia i rozwój. Przyjęte w niej perspektywy
poznawcze i związane z nimi pojęcia powinny sprzyjać upodmiotowieniu jednostek i wspólnot, podczas gdy dzisiaj wspierają ich uprzedmiotowienie. Ekonomia ma być przede wszystkim „ekonomią wartości” (Hausner 2019a). Wtedy
będzie służyć generowaniu wartości ekonomicznej i podtrzymywalności działalności gospodarczej człowieka.